به گزارش گروه خبر خبرگزاری برنا، «علی لاریجانی» رئیس مجلس شورای اسلامی در نشست علنی امروز مجلس شورای اسلامی گفت: نامه رئیس جمهوری مبنی بر معرفی گزینه‌های پیشنهادی وزارتخانه‌های علوم و تحقیقات و فناوری و نیرو جهت اخذ رأی اعتماد مجلس اعلام وصول می‌شود. رئیس مجلس شورای اسلامی نامه رئیس جمهوری را به شرح زیر قرائت کرد: با سلام؛ احتراما در اجرای اصل ۳۳ قانون اساسی جمهوری اسلامی ایران، به پیوست شرح حال و برنامه‌های جناب آقای دکتر رضا اردکانیان و جناب دکتر منصور غلامی برای اخذ رأی اعتماد به ترتیب برای وزارتخانه‌های نیرو و علوم، تحقیقات و فناوری به مجلس شورای اسلامی معرفی می‌گردند. به گفته دکتر لاریجانی، برنامه‌ها و سوابق و شرح حال وزرای پیشنهادی علوم، تحقیقات و فناوری و نیرو در اختیار نمایندگان مجلس قرار خواهد گرفت. رئیس مجلس شورای اسلامی یادآور شد: یکشنبه هفته آینده جلسه رأی اعتماد به وزرای پیشنهادی نیرو و علوم، تحقیقات و فناوری در صحن علنی مجلس برگزار می‌شود.
حجت‌الاسلام محمد زارع فومنی دبیرکل حزب مردمی اصلاحات در گفت‌وگو با خبرنگار حوزه احزاب خبرگزاری تسنیم، با اشاره به دروغ‌پردازی‌های اخیر علیه رئیس قوه قضائیه، گفت: کانال و سایت آمدنیوز یک کانال کذاب، دروغگو و مواجب‌بگیر کشورهای متخاصم و سرویس‌های جاسوسی است. وی افزود: این کانال تنها برای دروغ گفتن و خراب کردن نیروهای انقلاب و مدافعان نظام و ولایت‌فقیه درست شده و اخیراً هم مطالبی علیه رئیس قوه قضائیه پخش کرد. در واقع کار این رسانه جعل مدرک علیه مسئولان نظام است. متأسفانه افرادی نفوذی و همچنین سرویس‌های جاسوسی به اینها کمک می‌کنند. حجت‌الاسلام فومنی با اشاره به اینکه چندی پیش هم من را تهدید کردند که مطالبی علیه من عنوان می‌کنند و از من مطالبه پول کلانی کردند، اظهار داشت: روح‌الله زم مسئول این کانال یک عامل خودفروخته و عامل دست بیگانگان شده و اخیراً علیه مسئولان نظام و رئیس قوه قضائیه مطالبی پخش کرد که متأسفانه برخی در داخل هم این اراجیف را باور کردند. وی یک مزدور مواجب بگیر است که از عربستان تأمین می‌شود و افراد فروخته‌ای که از کشور فرار کردند هم به او کمک می‌کنند. دبیرکل حزب مردمی اصلاحات با بیان اینکه در سوابق زم، بی‌دینی و مشکلات اخلاقی وجود دارد، تصریح کرد: وی مشکلات روانی دارد و عامل خود فروخته است. طرحی را سازمان جاسوسی انگلیس در دست انجام دارد تا هزینه نظام را بالا ببرد و جنگ روانی علیه مسئولان جمهوری اسلامی راه بیاندازد. انتهای پیام/ r۱۳۸۱/p۱۰۱۱۱۲۱/s۱, ۱۰/ct۱
به گزارش حوزه رادیو تلویزیون گروه فرهنگی باشگاه خبرنگاران جوان به نقل از روابط عمومی شبکه یک؛ در برنامه امشب «قاب نقد»، مجموعه تلویزیونی «هاتف» با حضور عوامل تولید و منتقدان حوزه سینما و تلویزیون نقد و بررسی می‌شود. «قاب نقد» برنامه‌ای نقادگونه است که با هدف تحلیل و بررسی سریال‌های تلویزیونی شبکه‌های سیما، پخش می‌شود. در برنامه امشب که با اجرای داریوش کاردان روی آنتن می‌رود، طهماسب صلح جو و حسین سلطان محمدی از منتقدان تلویزیون و سینما به همراه داریوش یاری کارگردان سریال «هاتف»، درباره فیلمنامه، سیر داستان و بازی بازیگران با هم گفتگو می‌کنند. شایان ذکر است؛ سریال «هاتف» داستان دختری را روایت کرد که در سفر به کربلا و روز عاشورا، پدرش بر اثر حمله قلبی از دنیا رفته و دختر پیگیر آخرین گفته ناتمام او می‌شود. زیبا بروفه، سید مهرداد ضیایی، بهزاد خداویسی، مریم بوبانی، کمند امیرسلیمانی، حمید گودرزی، محمد حاتمی، شهرام قائدی، محمد فیلی، کاظم بلوچی، مریم کاویانی و الهه حسینی از بازیگران این سریال هستند. برنامه «قاب نقد» به تهیه کنندگی مجید نادری و یونس قاسمی، سه شنبه‌ها حوالی ساعت ۲۳: ۱۰ از شبکه یک پخش می‌شود. 
به گزارش ایسکانیوز، فهرست پنج ورزشکار برتر معلولان جهان در ماه سپتامبر ۲۰۱۷ از سوی کمیته بین‌المللی پارالمپیک اعلام شد تا برترین ورزشکار با رای کاربران سایت این کمیته معرفی شوند. در این فهرست پنج نفره نام زهرا نعمتی عضو تیم تیراندازی با کمان کشورمان به همراه «اریک هوری» رویینگ‌سوار استرالیایی، «جاستاس پازارائوسکاس» عضو تیم گلبال لیتوانی، «جتس پلات» عضو تیم‌های دوچرخه‌سواری و تریاتلون هلند و «بیرگیت اسکارستین» رویینگ‌سوار تیم نروژ قرار گرفته است. مهلت شرکت در این نظرسنجی در ساعت ۱۲ روز چهارشنبه هفته جاری تمام می‌شود و این در حالی است که تا این لحظه زهرا نعمتی به عنوان قهرمان جهان و پارالمپیک توانسته ۹۶٫۸ درصد آرا را به خود اختصاص بدهد و با اختلاف فراوانی نسبت به سایر نامزدها در صدر قرار داشته باشد. پس از نعمتی هم ورزشکار هلندی ۱٫۵۳ درصد کسب کرده و آرای به دست آمده توسط سایر نامزدها زیر یک درصد است. به نظر می‌رسد نعمتی با توجه به اختلافی که با سایر ورزشکاران دارد، عنوان بهترین ورزشکار معلولان جهان در ماه سپتامبر ۲۰۱۷ را به خود اختصاص بدهد. در طول ماه‌های سپری شده از سال ۲۰۱۷ هیچ کدام از ورزشکاران ایرانی نتوانستند عنوان بهترین ورزشکار ماه را کسب کنند. ۶۰۲
به گزارش گروه بین الملل خبرگزاری دانشجو به نقل از میدل ایست مانیتور، «بنعلی ییلدریم» نخست وزیر ترکیه گفت: مبارزه با تروریسم تنها از طریق همکاری بین المللی امکان پذیر است. دفتر نخست وزیری ترکیه با اعلام این مطلب به نقل از ییلدریم افزود: به عنوان نخست وزیری که سال هاست با معضل تروریسم دست به گریبان است معتقدم مبارزه با تروریسم تن‌ها با همکاری و همبستگی جامعه بین الملل میسر می‌شود. ییلدریم همچنین حملات تروریستی را که امنیت و ثبات را در جهان تهدید می‌کند، محکوم کرد و از سازمان ملل خواست تمام توان خود را برای ریشه کن کردن تروریسم به کار گیرد. وی همچنین ابراز امیدواری کرد سازمان ملل که به تازگی هفتاد و دومین سالروز شکل گیری آن بود، در دستیابی به اهدافش از جمله دستیابی به صلح و رفاه برای تمامی انسان‌ها، موفق شود.
به گزارش سرویس بین الملل خبرگزاری صدا و سیما به نقل از شبکه تلویزیونی الجزیره، دستگاه قضایی عراق فرمان بازداشت کوسرت رسول از مقامات کرد عراقی را صادر کرده است. کوسرت رسول معاون رئیس اتحادیه میهنی کردستان عراق است و بعد از بیماری جلال طالبانی به طور موقت جانشین او شد.
به گزارش گروه بین الملل خبرگزاری دانشجو، «عادل الجبیر» وزیر خارجه عربستان ادعاهای مبنی بر اقامت اجباری «سعد الحریری» نخست وزیر مستعفی لبنان در این کشور را تکذیب کرد. به نوشته خبرگزاری «رویترز» الجبیر طی مصاحبه با شبکه «سی‌ان‌ان» ضمن مطرح کردن ادعاهای تکراری علیه حزب‌الله لبنان درخصوص به سرقت بردن سیستم سیاسی در این کشور، تاکید کرد الحریری آزاد است هر زمان که بخواهد عربستان را ترک کند. «عبدالفتاح السیسی» رئیس‌جمهور مصر روز گذشته طی دیداری که با «نبیه بری» رئیس پارلمان لبنان در شرم‌الشیخ داشت گفته بود: «نگران این هستم که حریری در اقامت اجباری باشد.» الحریری روز شنبه در حالی که به عربستان سفر کرده بود از سمت نخست وزیری لبنان استعفا داده و در توجیه این کار خود نیز ادعاهای تندی را علیه ایران و حزب‌الله مطرح کرد.
رضا بختیاری در گفت‌وگو با خبرنگار تسنیم در زاهدان درباره آخرین آمار ورود زائران اربعین از کشور پاکستان به داخل کشور اظهار داشت: امسال ۳۳ هزار و ۶۸۱ زائر حسینی از کشور پاکستان و از طریق مرز میرجاوه وارد کشور شدند و ستاد مردمی اربعین سیستان و بلوچستان در ۵ قالب فرهنگی، اسکان، اطعام، درمان و حمل و نقل به این زائران خدمت رسانی کرد که در حوزه امنیت نیز شاهد ارائه خدمات بسیار خوبی بودیم. دبیر ستاد مردمی اربعین سیستان وبلوچستان گفت: کمیته آمار و ارزیابی این ستاد به طور دقیق از همان ابتدای شروع کار که اول آبان‌ماه بود ورود زائران را ثبت و ضبط می‌کرد که آخرین جمع‌بندی شامل ورود ۱۷ هزار و ۱۱۶ زائر آقا، ۱۶۵۶۵ خانم و ۲ هزار ۲۷ کودک می‌شود. وی خاطرنشان کرد: این زائران به وسیله ۴۳۳ دستگاه اتوبوس پاکستانی وارد کشور شدند که برای آن قبیل زائرانی که به صورت پیاده وارد می‌شدند نیز ۱۸۵ دستگاه اتوبوس ایرانی مهیا شد و کار انتقال آنها از میرجاوه به زائرسرای امام رضا (ع) در زاهدان را انجام دادند. بختیاری درباره ارائه خدمات درمانی هم گفت: با توجه به فراخوانی و رایزنی‌هایی که انجام شد در نقطه صفر مرزی میرجاوه به اندازه یک بیمارستان ارائه خدمات درمانی شد و مجموعه سپاه نیز به طور کامل وارد عمل شده و اکثر خدمات پزشکی در بدو ورود به همه زائران ارائه شد. دبیر ستادمردمی اربعین سیستان وبلوچستان ادامه داد: سال گذشته حدود ۲۲ هزار زائر وارد استان شد و امسال پیش‌بینی می‌کردیم که حدود ۳۰ هزار زائر وارد شود اما زائران پاکستانی اربعین حسینی رکورد پیش‌بینی‌ها را شکستند و بیش از ۳۳ هزار نفر وارد استان شدند که طبیعتا پذیرایی از این حجم زیاد زائران دشوار و سخت بود. وی تاکید کرد: از لحاظ زیرساختی کمبودهای زیادی به‌ویژه در مرز میرجاوه وجود داشت که زائران حتی برای استفاده از سرویس بهداشتی هم با مشکل مواجه بودند که لازم است این کمبودها سال آینده رفع شود و میزبانی بهتری برای این زائران داشته باشیم. بختیاری با انتقاد از عملکرد برخی مسئولان ارشد سیستان وبلوچستان گفت: متاسفانه شخص استاندار سیستان وبلوچستان در بحث خدمت رسانی به زائران پاکستانی کمترین همکاری را داشت و می‌توان گفت که این زائران حتی جزو اولویت‌های چندم وی هم نبود. وی ادامه داد: وعده‌های شخص اوسط‌هاشمی تنها در محدوده اتاق کارش بود و هیچ خروجی خاصی در بیرون از این اتاق برای زائران نداشت که امیدواریم سال آینده دستگاه‌های دولتی با دستورالعمل بهتر و جدی‌تر خدمت‌رسانی به زائران را در دستور کار خود قرار دهند. انتهای پیام/ r۷۸۴۳/p۴۱۳۶۲/s۶, ۶۵/ct۱
به گزارش خبرگزاری فارس از سنندج، پزشکی قانونی هنر کارشناسی در مورد جسم و روان انسان در راستای کمک به اجرای عدالت در محیط زندگی و اجتماعی است. سازمان پزشکی قانونی، سازمانی است مستقل و زیر نظر قوه قضائیه که با بهره‌گیری از نیروهای کارآمد و متخصص و فناوری نوین در راستای کشف حقیقت و کمک به استقرار عدالت در جامعه، به اعلام نظر کارشناسی در امور پزشکی قانونی، با رعایت صحت، دقت و سرعت بر اساس اصول علمی، قانونی و شرعی به مراجع ذی‌صلاح و مردم می‌پردازد. پزشکی قانونی مرجعی برای رسیدگی دقیق به پرونده‌های قضایی است که در جامعه امروزی و شهرنشینی با توجه به ازدیاد جمعیت و مشکلات فراوان، تشخیص توسط مرجع قانونی را می‌طلبد. مراجعین سرپایی به پزشکی قانونی بر اثر نزاع، مصدومین حوادث کار، مصدومین تصادف و مجوز سقط درمانی و معاینه اجساد بر اثر سوختگی، غرق‌شدگی، گازگرفتگی، سوءمصرف مواد مخدر، سقوط از بلندی و حوادث در حین کار هستند، اما در این میان متاسفانه تصادفات جاده‌ای و مرگ و میر و مصدوم بر اثر تصادف «درون شهری، برون‌شهری و روستایی» هر لحظه در حال رشد و سیر سعودی دارد. از آنجایی که استان کردستان یکی از استان‌های محروم و کم‌برخوردار کشور در حوزه زیرساخت‌های جاده‌ای و ارتباطی است و به همین دلیل هر ساله تعداد افراد زیادی در جاده‌های استان جان خود را از دست می‌دهند. در جاده‌های استان کردستان به دلیل کیفیت پایین پروژه‌های احداث‌شده، آسفالت جاده‌های این استان از کیفیت خوبی برخوردار نیست و عمر و دوام چندان طولانی هم ندارد. عوامل انسانی، محیطی، عدم رعایت نکات ایمنی در شب و روز و همچنین عوامل فیزیکی مانند استاندارد راه‌ها و جاده‌ها، نصب تابلوهای راهنمایی و رانندگی هم در این حادثه بی‌تقصیر نیستند. برای مشخص شدن موضوع و آمار مراجعه کنندگان سرپایی، اجساد و فوت شدگان بر اثر تصادف در استان کردستان با غلامرضا همایون‌پور مدیرکل پزشکی قانونی استان کردستان گفت‌وگویی داشته‌ایم که در ادامه می‌آید. فارس: به آمار جان‌باختگان امسال تصادفات جاده‌ای در استان اشاره‌ای داشته باشید و بفرمایید آیا این میزان نسبت به مدت مشابه سال گذشته تغییر کرده است یا خیر؟ در نیمه اول سال جاری تعداد ۲۱۴ نفر بر اثر حوادث رانندگی در جاده‌های کردستان جان خود را ازدست دادند که از این تعداد، ۲۷ نفر در جاده‌های درون‌شهری، ۱۷۱ نفر در جاده‌های برون‌شهری و ۱۶ نفر در جاده‌های روستایی فوت شده‌اند که این آمار نسبت به مدت مشابه سال قبل تصادفات شهری ۶/۹ درصد کاهش، در جاده‌های برون‌شهری و روستایی ۶/۲ درصد رشد و در مجموع ۴/۴ درصد رشد داشته است. فارس: آمار مراجعین سرپایی بر حسب نوع و جنسیت در ۶ ماهه اول سال جاری در استان را عنوان بفرمایید. در ۶ ماهه اول سال جاری تعداد، ۶ هزار و ۱۶۹ نفربر اثر نزاع در پزشکی قانونی استان به صورت سرپایی معاینه شده‌اند که از این تعداد، یک هزار و ۶۱۰ نفر زن و ۴ هزار و ۵۵۹ نفر مرد بوده که نسبت به مدت مشابه سال قبل، ۳/۸ درصد رشد داشته است. مصدومین حوادث کار در ۶ ماهه اول سال جاری در استان، تعداد ۱۷۱ نفربوده که از این تعداد، یک نفر زن و تعداد ۱۷۰ نفر مرد بوده که نسبت به مدت مشابه سال قبل ۱۴ درصد کاهش داشته است. آمار مصدومین بر اثر تصادف در ۶ ماهه اول سال جاری ۳ هزار و ۸۲۹ نفر بوده است که از این تعداد یک هزار و ۹۷ نفر زن و تعداد ۲ هزار و ۷۳۲ نفر مرد است که نسبت به مدت مشابه سال قبل ۲۳/۷ درصد رشد داشته است. مجوز سقط درمانی نسبت به مدت مشابه سال قبل ۸۱/۵ درصد رشد داشته است که طبق آمار تعداد ۹۸ نفر زن در ۶ ماهه اول سال جاری به پزشکی قانونی استان مراجعه کرده است. فارس: وضعیت اجساد معاینه شده در سال جاری در استان را بر حسب نوع حادثه و جنسیت چگونه بوده است؟ تعداد ۵۵۹ نفر جسد در ۶ ماهه اول سال جاری در پزشکی قانونی استان معاینه شده که این آمار نسبت به مدت مشابه سال قبل ۱۴ درصد رشد داشته است. مجموع معاینه اجساد بر اثر سوختگی ۵ نفر بوده که از این آمار تعداد ۲ نفر زن و ۳ نفر مرد در ۶ ماهه اول سال جاری معاینه شده که نسبت به مدت مشابه سال قبل این آمار بدون تغییری بوده است. معاینه اجساد بر اثر حوادث کار را در مجموع ۶ نفر مرد بوده است این آمار نسبت به مدت مشابه سال قبل ۳۳/۳ درصد کاهش داشته است، از تعداد ۹ نفر بر اثر غرق شدگی در استان، یک نفر زن و ۸ نفر مرد جان خود را از دست دادند که این آمار نسبت به مدت مشابه سال قبل، ۱۸/۲ درصد کاهش داشته است. ۷۵ درصد رشد آمار فوت‌شدگان بر اثر گازگرفتگی در ۶ ماهه اول جاری نسبت به مدت مشابه سال قبل در استان اعلام شده است که در مجموع ۷ نفر جان خود را از دست دادند که از این تعداد پنج نفر مرد و ۲ نفر زن بوده است. تعداد ۳ نفر مرد بر اثر برق گرفتگی در نیمه اول سال جاری در استان جان خود را از دست دادند که نسبت به مدت مشابه سال قبل تغییری نداشته است. تعداد ۱۸ نفر بر اثر سوءمصرف مواد مخدر در استان در ۶ ماهه اول سال جاری جان خود را از دست دادند که از این تعداد ۲ نفر زن و تعداد ۱۶ نفر مرد بودند که این آمار نسبت به مدت و مشابه سال قبل ۱۴/۲ درصد کاهش داشته است. تعداد ۲۱ نفر در استان بر اثر سقوط از بلندی جان خود را از دست دادند که از این تعداد ۱۷ نفر مرد و ۴ نفر زن بودند که این آمار نسبت به مدت مشابه سال گذشته، ۱۶۲/۵ درصد رشد داشته است. در مجموع معاینات فوتی در ۶ ماهه اول سال جاری در استان، تعداد ۵۵۹ نفر بوده است که از این تعداد، ۱۲۲ نفر زن و ۴۲۷ نفر مرد است. انتهای پیام/ج/
به گزارش شبکه اطلاع رسانی راه دانا؛ به نقل از شهرستان کهگیلویه، نشست شورای فرعی هماهنگی مبارزه با مواد مخدر با موضوع برگزاری جشنواره فیلم کوتاه در سالن کنفرانس فرمانداری کهگیلویه برگزار شد فرماندار کهگیلویه از هنر به عنوان یکی از مسائل مهم جهت کاهش آسیب‌های اجتماعی یاد و تصریح کرد: در همین خصوص پیشنهاد برگزاری جشنواره فیلم کوتاه را به اداره ارشاد دادیم و نیاز است همه نهادها همکاری لازم را در این راستا داشته باشند.. علی پوزش در این جلسه ریشه بسیاری از آسیب‌های اجتماعی را مسئله اعتیاد دانست و اظهار کرد: کارهای خوبی جهت مبارزه با این معضل شوم اجتماعی در شهرستان انجام شده است. فرماندار کهگیلویه از هنر به عنوان یکی از مسائل مهم جهت کاهش آسیب‌های اجتماعی یاد و تصریح کرد: در همین خصوص پیشنهاد برگزاری جشنواره فیلم کوتاه را به اداره ارشاد دادیم و نیاز است همه نهادها همکاری لازم را در این راستا داشته باشند. پوزش با بیان اینکه برای برگزاری این جشنواره به اعتبار نیاز داریم، میزان اعتبار برای برگزاری یک جشنواره با کیفیت را حداقل ۶۰ میلیون تومان عنوان و بیان کرد: جهت اثرگذاری این جشنواره، همه ادارات نسبت به تامین اعتبار همکاری‌های لازم را با اداره فرهنگ وارشاداسلامی داشته باشند. وی گفت: با توجه به جذب جوانان نسبت به این پدیده شوم، آسیب‌های اجتماعی را مختص یک دستگاه خاص ندانست و افزود: آسیب‌های اجتماعی یک مسئله فراگیر و همه نهادها را شامل می‌شود و اگر کنترل نشود به همه خانه‌ها نفوذ پیدا خواهد کرد. فرماندار کهگیلویه با توجه پایین آمدن سن اعتیاد بین جوانان، شروع پیشگیری این معضل را از آموزش و پرورش دانست و اظهار کرد: جهت شناخت دانش آموزان نسبت به این پدیده خانمان سوز، آموزش و پرورش، نیروی انتظامی و بهزیستی هر ماه یکبار موضوعی راجع به آسیب‌های اجتماعی در مدارس برگزار کنند. پوزش با توجه به فرارسیدن فصل کشت، خواستار همکاری جهاد کشاورزی، منابع طبیعی، بخشداران، شوراها و دهیاران با نیروی انتظامی در این راستا شد. در ادامه سید ایرج کاظمی جو عنوان کرد: جشنواره فیلم کوتاه با گستره منطقه‌ای و با حضور ۶ استان برای اولین بار در استان کهگیلویه و بویراحمد برگزار می‌شود. رییس اداره فرهنگ و ارشاد اسلامی کهگیلویه با بیان اینکه این جشنواره در دو بخش داستان و مستند برگزار می‌شود، مهلت ارسال آثار و مقالات به دبیرخانه را تا پایان آذرماه ماه عنوان و خاطرنشان کرد: جشنواره فیلم کوتاه هفته اول دی ماه با حضور استان‌های کهگیلویه و بویراحمد، بوشهر، فارس، چهارمحال و بختیاری و اصفهان به میزبانی دهدشت برگزار خواهد شد. کاظمی جو تاثیر گذاری زبان هنر در جامعه را همراه با موفقیت عنوان و بیان کرد: به وضوح شاهد تاثیرگذاری زبان هنر در بخش‌های مختلف هستیم. در پایان این جلسه از پوستر جشنواره فیلم کوتاه کهگیلویه رونمایی شد. انتهای پیام/ 
 محبوبه باقری، کارشناس اداره امور قرآنی این اداره کل گفت: به منظور برنامه ریزی، زمانبندی و هماهنگی انجام مسابقه بزرگ مهدویت جلسه‌ای با حضور رئیس اداره امور قرآنی جناب آقای مهدی نادی و معاون امور شهرستان‌های بنیاد فرهنگی مهدویت حجت الاسلام جناب آقای درچه‌ای در این اداره کل تشکیل شد. وی افزود: این مسابقه در ۳ رشته: قرائت ویژه خواهران و برادران زیر ۱۶ سال و بالای ۱۶ سال ابتهال خوانی ویژه برادران دکلمه خوانی برادران و خواهران با محوریت آیات، مناجات‌ها و متون مربوط به حضرت مهدی (عج) برگزار خواهد شد. وی یادآور شد: منابع این مسابقه از تاریخ ۷ آذرماه جاری مصادف با نهم ربیع الاول بر روی سایت‌های mahdi. cc و hosna. org بارگذاری خواهد شد. گفتنی است این جلسه در روز یکشنبه مورخ ۳۰ مهرماه در محل اداره کل تبلیغات اسلامی استان صورت گرفت.
به گزارش خبرگزاری مهر، حجت‌الاسلام حسین روحانی نژاد معاون امور فرهنگی سازمان تبلیغات در ابتدای سخنانش در ششمین نشست شورای مرکزی جمعیت بانوان فرهیخته استان‌ها گفت: ما وقتی در آموزه‌های دینی نگاه می‌کنیم می‌بینیم بعضی از فرایض وجود دارد که آن فریضه‌ها جهت احیای انسانهاست و هدف آنها در حقیقت هموار کردن حیات طیبه برای انسانهاست. متاسفانه به این فریضه‌ها خیلی توجه نشده اگر هم توجه شده جنبه شعاری دارد. وی ادامه داد: این ایام مربوط به امام حسین (ع) است و آن حضرت هم به خاطر احیای همین فرایض قیام کردند که امر به معروف و نهی از منکر باشد. در قرآن کریم به اشکال مختلف به فریضه امربه معروف و نهی از منکر تاکید شده است. اگر بخواهیم امنیت در جامعه داشته باشیم باید این دو فریضه در جامعه نهادینه بشود. روحانی نژاد تصریح کرد: خداوند می‌فرماید: «ولتکن منکم امه یدعون الی الخیر و یامرون بالمعروف و ینهون عن المنکرواولئک هم المفلحون …» ممکن است این کار از همه برنیاید اما از شما توقع می‌رود به‌عنوان یک جمع فرهیخته این مهم را انجام دهید. نمی‌شود ما هدف امام حسین (ع) اینگونه بفهمیم ولی توجهی به آن نداشته باشیم. معاون امور فرهنگی و تبلیغ سازمان در بخش دیگری از سخنانش تاکید کرد: برای امام علی (ع) و امام حسین (ع) زیارت نامه‌های بیشتری نسبت به سایر ائمه وارد شده است. در زیارت نامه‌های امام حسین (ع) جملات مشترکی وجود دارد که نوعا در همه زیارت نامه‌های مربوط به ایشان وارد شده است. وقتی می‌خواهیم امام حسین (ع) را در این زیارت نامه‌ها تصدیق کنیم و اعتراف و اقرار کنیم که تو چه کردی می‌گوییم: «اَشْهَدُ اَنَّکَ قَدْ اَقَمْتَ الصَّلاةَ، وَآتَیْتَ الزَّکاةَ، وَاَمَرْتَ بِالْمَعْرُوفِ، وَنَهَیْتَ عَنِ المُنْکَرِ …» با همین شعار است که انقلاب و قیام آن حضرت روز به روز دارد گسترش پیدا می‌کند. روحانی نژاد افزود: در زیارت نامه اربعین هم جمله‌ای وجود دارد که امام صادق (ع) این گونه قیام امام حسین (ع) را توصیف کرده است. این جمله یک جمله کلیدی است و تاکید من هم بر همین جمله است. می‌فرماید: «و بَذَلَ مُهجَتَهُ فِیکَ لِیَسْتَنْقِذَ عِبادَکَ مِنَ الجَهالَهِ و …» قیام امام حسین (ع) یعنی این. امام حسین (ع) هرگز از نصیحت کردن مردم زمان خود و دشمن رو در روی خودش خسته نشد. متاسفانه مبلغان ما خیلی به این مسائل نمی‌پردازند. وی همچنین یادآور شد: در «مهجته» یک معنی ظریفی وجود دارد که علاوه بر جان دادن سر دادن را هم شامل می‌شود یعنی امام حسین (ع) در عین حالی که برای احیای فرایض دینی جان دادن همراه با آن سر هم داده است. خود امام حسین (ع) می‌فرماید هر کس که می‌خواهد سرش را تقدیم اسلام کند با من بیاید. چرا شهید حججی این همه عزیز شد؟ چرا جریان فرهنگی ایجاد کرد؟ چون با شهامت و با رشادت بدون انفعال سر داد. روحانی نژاد خطاب به رؤسای جمعیت بانوان فرهیخته استانها توصیه کرد: جریان به ظاهر روشن فکری وجود دارد که میخواهد خیلی از ارزش‌های جامعه را تخطئه کند. مثل فمنیسیم که می‌خواهد ارزشهای دینی را در حوزه زنان، دختران و خانواده آرام آرام تخطئه کند. شما به‌عنوان جمعیت بانوان فعال در عرصه فرهنگی، دینی باید جریان روشنفکری دینی را در کشور هدایت کنید و بتوانید به آنها پاسخگو باشید. شما جریان روشنفکری دینی مبتنی بر ارزشها هستید که باید خیلی از جریانات فکری و فرهنگی در کشور را هدایت کنید. گفتنی است، ششمین نشست شورای مرکزی جمعیت بانوان فرهیخته استان‌ها امروز سه شنبه ۲۵ مهر در سالن اجتماعات معاونت امور فرهنگی و تبلیغ سازمان برگزار شد.
به گزارش خبرنگار مهر، تغییر و تحولات اخیر در وزارت نفت امروز در ساختمان خیابان حافظ شمایل رسمی به خود گرفت. به این ترتیب که مرضیه شاهدایی، مدیرعامل شرکت ملی صنایع پتروشیمی که سال ۹۴ عازم این شرکت شده بود، در مراسمی که صبح امروز در محل وزارت نفت آغاز شد، به عنوان نخستین قائم مقام زن در وزارت نفت معارفه شد. به همین موازات رضا نوروززاده که پیش از این در مجموعه شرکت سرمایه گذاری تامین (زسر مجموعه سازمان تامین اجتماعی) در حال فعالیت بود، راهی ساختمان پتروشیمی شد. به گزارش خبرنگار مهر، بیژن زنگنه وزیر نفت در مراسم تودیع و معارفه قائم مقام وزیر نفت و مدیرعامل شرکت ملی پتروشیمی ضمن گرامیداشت سالروز ۱۳ آبان با بیان اینکه این مراسم به منظور دو انتصاب در صنعت نفت برگزار شده است، گفت: یکی از این انتصابات در قالب حضور نخستین بانو در سمت قائم مقامی وزیر است، با توجه به حجم کاری و بررسی‌های انجام شده و طبق صلاحدید معین شد که مرضیه شاهدایی مدیرعامل شرکت ملی پتروشیمی به عنوان قائم مقام وزیر به من کمک کند. وی گفت: جایگاه قائم مقام وزیر به طور کلی در کشور ما به طور رایج و متداولی نیست این در حالی است که این مقام در بخش‌های مختلف می‌تواند به وزیر کمک کند. البته این مقام در محدوده سیاست گذاری یا تغییر رویکردها نیست. وی با اشاره به پیام رئیس جمهوری در راستای حضور بیشتر و پررنگ‌تر زنان در سطوح بالای مدیریتی افزود: به منظور اجرای این سیاست ریاست جمهوری، تصمیم بر آن شد تا مرضیه شاهدایی به عنوان قائم مقام وزارت نفت انتخاب شود. وزیر نفت با بیان اینکه قصد داشتم فرد جوانتری را برای مقام مدیرعامل شرکت ملی پتروشیمی معرفی کنم، تصریح کرد: طی بررسی‌های انجام شده رضا نوروززاده که پیش از این در مجموعه شرکت سرمایه گذاری تامین (زیرمجموعه تامین اجتماعی) و سازمان گسترش نوسازی صنایع فعالیت می‌کرد را انتخاب کردم که با توجه به فعالیت و پیشینه غنی وی در بخش‌های صنعتی مختلف پیش بینی می‌شود به اهداف مختلف این شرکت جامه عمل بپوشانم. این مقام مسئول همچنین با اشاره به این نکته که شرکت ملی صنایع پتروشیمی امروز نسبت به ۲۰ سال گذشته این شرکت تغییر و تحولات قابل توجهی داشته است تصریح کرد: شرکت ملی پتروشیمی در حال حاضر یک سازمان تنظیم کننده و حمایت کننده است که باید به اجرای هر چه سهل‌تر پروژه‌های مختلفی که توسط بخش خصوصی یا خصولتی انجام می‌شود، کمک کند. وزیر نفت کابینه دوازدهم افزود: برنامه ریزی‌های شرکت ملی پتروشیمی طبق اولویت بندی‌های تعیین شده انجام می‌شود که در نتیجه آن طرح‌های میان دستی و پایین دستی این صنعت رشد و توسعه بیشتری را تجربه می‌کند. البته رسیدگی به توسعه طرح‌های جی دی پی و جی دی ایکس نیز در دستور کار است. به گفته زنگنه، جوانگرایی به معنای کناره گیری افراد پیر نیست، بلکه به معنای تسریع بخشیدن به حضور نیروی جوانتر در سطوح بالای مدیریتی است.
وزیر انرژی عربستان در یک سفر مهم به عراق، خواستار افزایش همکاری‌های اقتصادی دو کشور شد و از هماهنگی موجود میان بغداد و ریاض برای تقویت قیمت نفت تمجید کرد. به گزارش خبرگزاری موج، خالد الفالح، وزیر انرژی عربستان در یک سفر مهم به عراق، خواستار افزایش همکاری‌های اقتصادی دو کشور شد و از هماهنگی موجود میان بغداد و ریاض برای تقویت قیمت نفت تمجید کرد. فالح در بدو ورود به فرودگاه بغداد در یک سخنرانی عمومی گفت: همکاری‌ها بین عراق و عربستان به «تقویت و ثباتی که ما در بازار نفت شاهد هستیم» کمک کرده است. فالح اولین مقام رسمی سعودی است که در طی دهه‌های اخیر در بغداد سخنرانی عمومی انجام می‌دهد. دو کشور بعد از ۲۵ سال روابط تیره که بعد از تهاجم نظامی عراق به کویت در سال ۱۹۹۰ ایجاد شده بود، در سال ۲۰۱۵ گام هایی را به سمت عادی سازی روابط برداشتند. فالح افزود: یک کمیته مشترک «در حال کار بر روی اقداماتی به منظور سرعت بخشیدن به برقراری یک شراکت اقتصادی (میان دو کشور) و فعال سازی مجدد همکاری‌ها و همچنین ایفای نقش مکمل اقتصادی است.» عراق به دنبال منتفع شدن از نزدیکی بیشتر به ریاض است، در حالی که عربستان امیدوار است به منظور کاهش نفوذ ایران در منطقه روابط قوی‌تری با بغداد برقرار نماید. در همین حال، حیدرالعبادی، نخست وزیر عراق نیز روز شنبه بغداد را به مقصد عربستان ترک کرد. این دومین سفر وی به عربستان در سال جاری میلادی است. بر اساس اعلام دفتر حیدالعبادی، مذاکرات نخست وزیر عراق با مقامات سعودی روی تلاش‌ها برای بازسازی عراق بعد از جنگ با داعش و تقویت همکاری‌های اقتصادی و تجاری متمرکز خواهد بود. فالح گفت: «بهترین نمونه از اهمیت همکاری‌ها بین کشورهای ما بهبود و ثبات در روند حاکم بر بازار نفت است.» وزیر انرژی عربستان خواهان افزایش همکاری‌های اقتصادی بین دو کشور در تمام سطوح شد و گفت: عربستان در حال اتخاذ اقداماتی برای تسهیل تبادل کالا و خدمات میان دو کشور است. همچنین یک هواپیمای تجاری سعودی متعلق به شرکت فلایناس این کشور برای اولین بار در ۲۷ سال گذشته در فرودگاه بغداد به زمین نشست. در ماه اوت نیز دو کشور اعلام کردند که قصد دارند برای اولین بار از سال ۱۹۹۰ گذرگاه مرزی زمینی ارار را برای تجارت دوجانبه بگشایند. عضویت در کانال تلگرامی خبرگزاری موج
به گزارش جهان نیوز به نقل از فارس، سازمان حج و زیارت امسال در یک اقدام جدید دریافت هرگونه ارز از جمله دلار را برای صدور ویزا حذف کرد. به گفته دبیر ستاد مرکزی اربعین این اقدام با پیگیری وزارت امور خارجه، وزارت کشور و سازمان حج و زیارت با دولت عراق انجام شده است. کلیت این توافق مناسب و موجب حذف یک عامل برهم‌زننده مقطعی تعادل بازار ارز است اما در توافق انجام شده، دقت کافی در تعیین هزینه نشده است. طبق اعلام قبلی هزینه صدور ویزا برای هر زائر ۴۰ دلار است که سازمان حج هزینه ریالی معادل ۱۷۰ هزار تومان را برای آن در نظر گرفته است که در کنار ۲۹۵۰۰ تومان تحت عنوان سایر هزینه‌ها، جمع مبلغ دریافتی از هر زائر به ۱۹۹۵۰۰ تومان می‌رسد. اما همانطور که در خبرها آمده بود با یک حساب ساده، به ازای هر دلار ۴۲۵۰ تومان از هر زائر گرفته می‌شود. دبیر ستاد مرکزی اربعین روز گذشته در ارتباط تلفنی با خبر ساعت ۲۲ تاکید کرد که اساسا هزینه را نباید معادل دلار در نظر گرفت و اساسا دلار مبنا نیست. براساس همان چارچوب مدنظر دبیر ستاد، اینگونه در نظر می‌گیریم که قرار بود برای صدور ویزا از هر زائر ۴۰ دلار دریافت شود، اما هم‌اکنون به جای دلار، ۱۷۰ هزار تومان یا یک میلیون و ۷۰۰ هزار ریال دریافت می‌شود. در این صورت، زائران به جای اینکه معادل ۱۶۰ هزار و ۴۰۰ تومان برای اخذ ویزا هزینه کند، ۱۷۰ هزار تومان پرداخت خواهد کرد. بنابراین این توافق سازمان حج از یک منظر به نفع ثبات در بازار ارز و از طرف دیگر به زیان زائران بوده است و هر زائر ۹ هزار و ۶۰۰ تومان بیشتر باید پرداخت کنند. با احتساب اعزام ۲ میلیون زائر، دولت عراق ۱۹ میلیارد و ۲۰۰ میلیون تومان بیشتر از حالت قبل از زائران ایرانی پول دریافت خواهد کرد. حال آنکه مبنای این اضافه پرداخت معلوم نیست و لازم است مسئولان سازمان حج و زیارت شفاف‌سازی کنند 
یحیی آل اسحاق رئیس اتاق بازرگانی مشترک ایران و عراق با بیان اینکه حدود ۲۸ درصد صادرات ایران به منطقه اقلیم کردستان است، گفت: پس از اتفاقات سیاسی اخیر در منطقه اقلیم کردستان عراق، سه مرز مشترک ایران و اقلیم کردستان بسته شد که در حال حاضر دو مرز بازگشایی شده و به گفته مسئولین مرز سوم هم به زودی باز می‌شود. رئیس اتاق بازرگانی مشترک ایران و عراق در پاسخ به این سوال که طی مدتی که مرزهای مشترک ایران و اقلیم کردستان بسته بود، آیا برآوردی از میزان خسارت به بازرگانان ایرانی صورت گرفته است، گفت: خیر، خسارتی وارد نشد بلکه صدور کالاهای بازرگانان ایرانی کمی با تأخیر اتفاق افتاد و صادرکنندگان مجبور شدند که کالاهای خود را از سایر مرزهای به این کشور وارد کنند ضمن اینکه سرمایه‌گذاران و ایرانیانی که در این منطقه پروژه‌ای دارند همچنان می‌تواند به ادامه کار خود بپردازند. وی در پاسخ به این سوال که چرا اقتصاد ما از مسائل سیاسی متأثر می‌شود در حالی که کشوری مثل ترکیه که در مورد موضوع اقلیم کردستان با ما هم نظر بود حتی یک روز هم مرز مشترک خود با اقلیم کردستان را مسدود نکرد و طی مدتی که ما مرزهای مشترکمان را بسته‌بودیم این کشور به صادرات خود به اقلیم ادامه داد، گفت: استراتژی سیاسی و اقتصادی ترکیه با استراتژی سیاسی و اقتصادی ما متفاوت است و نمی‌توانیم در این زمینه قیاس داشته باشیم. رئیس اتاق بازرگانی مشترک ایران و عراق با بیان اینکه به نسبت مراودات سیاسی با عراق از مراودات اقتصادی با این کشور منتفع نیستیم، اظهار داشت: عراق در مراودات تجاری با ایران نسبت به سایر کشورها به صورت تبعیض آمیز عمل می‌کند. آل اسحاق گفت: عراق اخیرا در زمینه مراودات تجاری با عربستان امکاناتی را فراهم کرده اما به تازگی تعرفه واردات لبنیات ایران افزایش داده است. وی با بیان اینکه عربستان به قول خودش قصد دارد با ابزار اقتصادی ایران را از عراق و منطقه بیرون کند، گفت: قبلا این کار را با ایجاد ناامنی در منطقه مانند حمایت از داعش و این قبیل کارها انجام می‌داد و الان از ابزار اقتصادی استفاده می‌کند و خودش هم این را اعلام می‌کند. * تشکیل شورای تنظیم امور اقتصادی عربستان و عراق آل اسحاق گفت: بنابراین عربستان در حال تشکیل شورای تنظیم امور اقتصادی با عراق است و حتی وزیر امور خارجه آمریکا هم در جلسه‌ای پیرامون این موضوع حضور داشته و به عراقی‌ها تاکید داشته است که به ایرانی‌ها در حوزه‌های مختلف تجاری و پروژه‌های عمرانی خیلی میدان ندهید. رئیس اتاق مشترک ایران و عراق با بیان اینکه انتظار ما این است که عراق در حوزه اقتصادی همان برخوردی را با ما داشته باشد که با کشورهای اردن، عربستان و ترکیه دارد و برخورد تبعیض آمیز نداشته باشد، اظهار داشت: عربستان آماده شده تا پروژه‌های عمرانی را از عراق بگیرد. وی افزود: همچنین بانک مرکزی عراق به واردکنندگان عراقی که از ایران کالا وارد می‌کنند ارز به قیمت بازار آزاد می‌دهد اما به واردکننده‌ای که از عربستان کالا وارد می‌کند ارز دولتی می‌دهد که اختلاف آن حداقل ۱۰ درصد است. انتهای پیام/ 
در مراسم امضای تفاهم میان سازمان صنایع کوچک و صندوق ضمانت صادرات مطرح شد گروه تولید-تفاهم نامه همکاری سازمان صنایع کوچک و شهرک‌های صنعتی ایران در راستای نیل به اهداف برنامه چشم انداز ۲۰ ساله کشور در بخش توسعه صادرات غیرنفتی بویژه توسعه صادرات صنایع کوچک و متوسط به امضا رسید. به گزارش جهان اقتصاد، دراین مراسم علی یزدانی معاون وزیر صنعت با تاکید بر لزوم اهتمام به امر صادرات، افزود: ۹۶ درصد بنگاه‌های کشور در قالب بنگاه‌های کوچک و متوسط فعالیت می‌کنند که ۹۳ درصد آنها را بنگاه‌های کوچک کمتر از ۵۰ نفر کارکن تشکیل داده و نیمی از آنها را با ۱۰ نفر اشتغال فعالیت دارند. به گفته این مقام مسئول، در مجموع بیش از ۸۰۰ هزار نفر در شهرک‌های صنعتی اشتغال دارند که یک سوم اشتغال صنعتی کشور را تشکیل می‌دهد. وی تصریح کرد: بنگاه‌های کوچک و متوسط در هفت ماهه امسال بیش از یک میلیارد و ۹۰ میلیون دلار صادرات داشتند که مطابق برنامه‌های اقتصاد مقاومتی تا پایان امسال به ۲ میلیارد دلار افزون خواهد شد. یزدانی ابراز امیدواری کرد با همراهی صندوق ضمانت صادرات و نظارت بیشتر بر بنگاه‌ها بتوان به افزایش صادرات بنگاه‌های کوچک و متوسط همت گماشت. به گفته معاون وزیر صنعت، معدن و تجارت، اکنون شرکت‌های مدیریت صادرات در ۳۱ استان کشور شکل گرفته که تاکنون ۵۲ شرکت صادراتی و ۶۴ کنسرسیوم صادراتی منبعث از خوشه‌های صنعتی شکل گرفته است که همگی آنها با صندوق ضمانت صادرات ایران در ارتباط هستند. در ادامه این مراسم، سید کمال سیدعلی مدیرعامل صندوق ضمانت صادرات ایران افزود: صنایع کوچک در جهان پیشران توسعه صنعتی هستند؛ موضوعی که در ایران نیز باید به آن توجه بیشتری انجام شود. وی، تامین مالی و پوشش ریسک‌ها را ۲ بال صادرات معرفی کرد و گفت: با توجه به کوچک مقیاس بودن بنگاه‌های کوچک و متوسط، پوشش ریسک به منظور صادرات برای آنها از اهمیت بیشتری برخوردار است. سیدعلی با اشاره به افزایش صادرات غیرنفتی از سه به ۴۰ میلیارد دلار طی سال‌های ۸۰ تا ۹۵، نقش دستگاه‌های حمایتی در این افزایش صادراتی را چشمگیر عنوان کرد.
ایران آنلاین / مقایسه آمار تجارت خارجی دو کشور نشان می‌دهد که صادرات ایران به روسیه از ۱۶۸ میلیون دلار در شش ماه نخست سال ۲۰۱۶ به ۲۲۸ میلیون دلار در دوره مشابه سال کنونی رسیده است. فرهاد پرند رایزن بازرگانی سفارت جمهوری اسلامی ایران در فدراسیون روسیه روز یکشنبه با اعلام این آمار به خبرنگار ایرنا، گفت: نکته قابل توجه در این رشد، تلاش موفق طرف ایرانی برای ایجاد تعادل منطقی در تراز تجاری با روسیه است. وی با بیان اینکه ارزش کل روابط اقتصادی دو کشور در مدت مورد بررسی ۷۳۷ میلیون دلار است، اظهار کرد: همچنین واردات ایران از روسیه از ۵۹۴ میلیون دلار نیمه اول سال ۲۰۱۶ به ۵۰۹ میلیون دلار در شش ماهه نخست امسال رسیده که کاهش ۱۶ درصدی آن حرکت بسوی متعادل کردن تراز بازرگانی است. فرهاد پرند در ادامه نیز با اشاره به زمینه‌های فراوان افزایش روابط اقتصادی دو کشور به برنامه برگزاری نشست چهار روزه همکاری‌های تجاری، صنعتی و معدنی ایران و روسیه اشاره کرد که از سوم آبان ماه به ریاست مشترک مجتبی خسروتاج قائم مقام وزیر صنعت، معدن و تجارت و گئورکی کالامانوف معاون وزیر صنعت و تجارت روسیه در آستراخان این کشور برگزار می‌شود. وی افزود: امکان حضور نمایندگان شرکت‌های ایرانی در زمینه‌های مرتبط از جمله صنعتی و معدنی، ماشین آلات کشاورزی، خودرو، نفت و گاز، ساخت واگن، معدن، صنایع غذایی، کشاورزی، محصولات دامی و لبنی، صنایع شیمیایی و پتروشیمی، بخش‌های مختلف بانکی و سرمایه گذاری در این اجلاس پیش بینی شده است. از سوی دیگر با توجه به برنامه ریزی روسیه برای حضور گسترده شرکت‌های این کشور، زمینه‌های رایزنی برای ایجاد و توسعه همکاری‌های دو و چندجانبه با هدف افزایش مبادلات، تولید و صدور مشترک و نیازسنجی وجود دارد. برای حضور در این نشست که در آستراخان در کناره شمال غربی دریای خزر و با همکاری طرف‌های روسی برگزار می‌شود، شرکت‌های متقاضی می‌توانند از طریق اداره کل اروپا، آمریکا و مشترک المنافع سازمان توسعه تجارت ایران اقدام کنند. /ایرنا کلمات کلیدی صادرات ایران به روسیه ۳۶ درصد بیشتر شد
اگر پس از یک روز سخت کاری نمی‌توانید هنگام به خواب رفتن آرامش داشته باشید، انتظار تجربه خواب با کیفیت بالا و خوب را نیز نداشته باشید. عصر ایران به نقل از اسلیپ فاندیشن نوشت: «احتمالا از این موضوع آگاه هستید که استرس می‌تواند بر کیفیت خواب شما تاثیر منفی بگذارد اما شاید به طور دقیق از چرایی و چگونگی این شرایط آگاه نباشید. اساسا افت کیفیت خواب هنگام احساس استرس به واسطه افزایش تحریک فیزیولوژیکی و روانی به روشی که در شکل گیری خواب آرامش بخش و انرژی بخش اختلال ایجاد می‌کند، رخ می‌دهد. اگر پس از یک روز سخت کاری نمی‌توانید هنگام به خواب رفتن آرامش داشته باشید، انتظار تجربه خواب با کیفیت بالا و خوب را نیز نداشته باشید. احتمالا در به خواب رفتن، در خواب باقی ماندن، یا تجربه خواب راحت با مشکل مواجه می‌شوید. همچنین مدت زمانی که در مرحله خواب عمیق سپری می‌کنید (مراحل ۳ و ۴) ممکن است کاهش یابد. اگر خواب خوبی نداشته باشید، احتمال این که طی روز بعد استرس بیشتری را تجربه کنید نیز افزایش می‌یابد. اما چگونه می‌توان متوجه استرس بیش از اندازه و مخل خوابی آرام و راحت شد؟ بدن و ذهن شما برخی نشانه‌ها و سرنخ‌ها را در اختیارتان قرار می‌دهند. در ادامه با سه مورد بیشتر آشنا می‌شویم. نمی‌توانید ذهن مشغول خود را غیر فعال کنید در عوض، شما بارها و بارها استرس‌ها، نگرانی‌ها و ناکامی‌های خود را از جهات و زوایای مختلف در نظر می‌گیرید. این شرایط تقریبا شبیه به یک چرخه تکرار شونده که نمی‌توانید آن را متوقف کنید. به نظر می‌رسد و در توانایی به خواب رفتن و تجربه خواب خوب اختلال ایجاد می‌کند. عضلات شما به طور جدی دچار تنش می‌شوند اگر تنش و درد عضلانی را تجربه می‌کنید، یا با دردهای مرتبط با استرس مانند گردن و شانه درد یا سردرد مواجه هستید، این شرایط می‌تواند به خواب رفتن راحت و در خواب باقی ماندن را دشوار سازد. خواب ضعیف می‌تواند زمینه ساز تجربه سردردهای تنشی بیشتر و افزایش حساسیت به درد در روز بعد شود. قلب شما سریع می‌تپد نرخ افزایش یافته ضربان قلب یکی از نشانه‌های شایع استرس است و با سطوح افزایش یافته هورمون کورتیزول (یک هورمون استرس)، تنش جسمانی بیشتر و برانگیختگی خودبه‌خود مرتبط است. این آثار به خواب رفتن و تجربه خواب راحت و خوب را دشوار می‌کنند و در مقابل زمینه ساز اختلالات خواب می‌شوند. خوشبختانه اگر پیش از این که به خواب بروید زمانی را برای انجام تمرینات تن‌آرامی مانند یوگا یا تنفس عمیق اختصاص دهید، می‌توانید به بدن و ذهن خود در کاهش استرس کمک کنید. تن آرامی و کسب آرامش پیش از خواب را به یک روال تبدیل کنید. به عنوان مثال، استفاده از حمامی گرم یا نوشیدن یک فنجان چای بدون کافئین آرامش‌بخش می‌توانند کمک حال شما در به خواب رفتن راحت و تجربه خوابی با کیفیت بالا باشند.
خبرگزاری آریا - رئیس سازمان ورزش شهرداری تهران از برگزاری پیاده روی ۱۰ هزار نفری با حضور شهروندان در روز جمعه خبر داد. محمد رضایی در گفت و گو با خبرنگار شهرنوشت با اشاره به توسعه زیرساخت‌های ورزشی در پایتخت اظهار کرد: شهرداری تهران طی سال‌های گذشته با توجه به اهمیت ورزش همگانی و تاثیر آن بر روان شهروندان و همچنین نشاط جامعه تلاش کرد تا با فراهم سازی زیرساخت‌های مناسب همچون راه اندازی و تجهیز مجموعه‌های ورزشی، نصب وسایل ورزشی در بوستان‌ها و ایجاد امکان برای حضور اقشار محروم جامعه در محیط‌های ورزشی، انجام فعالیت‌های ورزشی را در خانواده‌های ایرانی نهادینه کند. وی گفت: بنا بر همین اصل، مدیریت شهری همزمان با روز تربیت بدنی و ورزش در نظر دارد روز جمعه با برگزاری پیاده روی ۱۰ هزار نفری در مسیر کوه بی بی شهبانو واقع در منطقه ۲۰ امکان حضور گسترده شهروندان را فراهم آورد. به گفته رئیس سازمان ورزش شهرداری تهران شهروندان از ساعت ۸ روز جمعه می‌توانند در مراسم پیاده روی که به مناسبت روز تربیت بدنی و ورزش برگزار می‌شود، شرکت کنند.
به گزارش خبرنگار حوزه شهری گروه اجتماعی باشگاه خبرنگاران جوان؛ مجسمه کودک در اسفندماه سال گذشته رونمایی و در حوالی میدان ونک نصب شد، اما این مجسمه در روز یکشنبه همزمان با فرا رسیدن روز جهانی کودک به سرقت رفت. پس از سال‌ها از کمرنگ شدن سرقت مجسمه‌ها در اذهان عمومی تهرانی‌ها، سرقت اثری دیگر، زخم‌های کهنه را دوباره باز کرد. این اولین بار نیست که مجسمه‌ای در تهران ربوده می‌شود. در واقع اردیبهشت‌ماه سال ۸۹ بود که خبر ربوده شدن چند مجسمه در پارک‌های تهران خبر جنجالی رسانه‌ها شد و رسانه‌ها این موضوع را از مسئولان مختلف پیگیری کردند، اما قصور مسئولان مربوطه موجب شد شمار مجسمه‌های ربوده شده شهر تهران به بیش از ۱۲ عدد برسد. جالب این است که مجسمه برنزی هنرمند بهداد لاهوتی سال گذشته زیر چشم حراست و دوربین‌های مجموعه ساختمان‌های معاونت هنری دزدیده شد. یک روز بعد از سرقت مجسمه‌ها در اردیبهشت‌ماه ۸۹، محمدجواد شوشتری رئیس وقت سازمان زیباسازی شهر تهران اعلام کرد: از طریق اداره حقوقی شهرداری به دلیل سرقت ۹ مجسمه شکایت کرده‌ایم. همچنین فیلم یکی از سرقت‌ها از طریق مرکز کنترل ترافیک شهر تهران دست ما است. در همان روز خسرو دانشجو سخنگوی شورای شهر تهران در جمع خبرنگاران اعلام کرد: از نظر شورا سرقت مجسمه‌های شهر سازمان‌یافته و با هدف خاصی بوده و هیئت رئیسه شورای شهر تهران موظف شده تا این موضوع را از مراجع قانونی پیگیری کند. محاسبه ارزش ریالی مجسمه‌ها نشان می‌دهد که این سرقت باانگیزه مالی رخ نداده، بلکه سارق قصد دیگری داشته است. مرتضی تمدن، استاندار وقت تهران گفته بود که «نمی‌شود باور کرد یک‌تن مجسمه در پارک‌ها و مکان‌های پرتردد و وسیع پایتخت ظرف مدت یک هفته به سرقت برود، درحالی‌که برای جابه‌جایی هر یک از مجسمه‌ها نیاز به ابزار، دستگاه و جرثقیل است. کارگروه ویژه‌ای در شورای تأمین استانداری تهران برای پیگیری سرقت‌های اخیر تشکیل شده است و به زودی گزارش آن اعلام می‌شود.» محمدباقر قالیباف، شهردار سابق تهران نیز نسبت به این سرقت‌ها ابراز تعجب کرده بود و از نیروی انتظامی خواسته بود سارقان را شناسایی کنند، کاری که هرگز انجام نشد. «این اقدام کاری سازماندهی‌شده است و سارقان به‌صورت باندی عمل کرده‌اند. در بسیاری از دزدی‌ها مانند گاردریل جنبه اقتصادی مدنظر است، اما درباره دزدی مجسمه‌های شهر ممکن است جنبه اقتصادی مدنظر نباشد و به نظرم موضوع عمیق‌تر از این حرف‌هاست. این مجسمه‌ها چون با جرثقیل دزدیده‌شده به نظر نمی‌آید کار دزد عادی باشد و از همین جهت نیروی انتظامی باید ماجرا را پیگیری کند، ضمن اینکه ما فیلم سرقت یکی از مجسمه‌ها را در اختیار آن‌ها قراردادیم.» سرهنگ محمدیان، رئیس پیشین پلیس آگاهی تهران بزرگ نیز تأکید کرده بود: «سرقت‌ها کار افراد عادی نیست؛ زیرا این نوع سرقت‌ها نیازمند وسایل و تجهیزات خاص است، ضمن اینکه مجسمه‌های سرقت شده هم به درد افراد معمولی نمی‌خورد، بلکه قطعاً افراد خاصی طالب آن هستند که همین باعث می‌شود تحقیقات در جهت خاصی پیش برود. به‌زودی نتیجه اقدامات پلیس آگاهی تهران برای دستگیری اعضای این باند از طریق رسانه‌ها به اطلاع همه شهروندان خواهد رسید.» اکثر این مجسمه‌ها در مکان‌های عمومی پرتردد و شلوغ هستند و دزدیدن آن‌ها اصلا راحت به نظر نمی‌رسد.» چند ماه بعد سردار ساجدی نیا رئیس سابق پلیس تهران اعلام کرد: سارقان هدف مالی در سرقت مجسمه‌ها نداشتند. در واقع سرقت تعدادی از این مجسمه‌ها هزینه و سختی بسیاری برای سارقان داشت که این امر انگیزه سرقت آنان را سؤال‌برانگیزترمی کند. در نهایت سردار ساجدی نیا نتوانست بعد از ۷ سال این پرونده را به نتیجه برساند جای خود را به سردار رحیمی داد. عیسی علیزاده، مدیرعامل سابق سازمان زیباسازی شهر تهران گفته بود: حفاظت از اموال عمومی بر عهده نیروی انتظامی است، گفته است: در خصوص سرقت مجسمه‌های موجود در سطح شهر نیز همچون دیگر اموال عمومی موضوع باید از طریق نیروی انتظامی پیگیری شود. سردار ساجدی نیا فرمانده سابق پلیس تهران هم در پاسخ با تأکید بر اینکه پلیس در هیچ جایی از دنیا مسئولیت نگهداری از لوازم و تجهیزات این‌چنینی را ندارد، مهم‌ترین دلیل عدم موفقیت پلیس در دستگیری سارقان نامرئی مجسمه‌های پایتخت از معابر اصلی تهران را گزارش دیرهنگام سرقت این مجسمه‌ها از سوی دستگاه‌های شهری عنوان کرده و گفته است: همه انتقادات و انتظارات از سوی مردم و دستگاه‌ها در زمینه سرقت مجسمه به سوی پلیس بود، درحالی که پلیس نه تنها در ایران بلکه در هیچ جای دنیا مسئولیتی در قبال نگهداری از تمام لوازم و تجهیزات ندارد. تنش فوق بین دو مسئول از شهرداری و نیروی انتظامی نشان می‌دهد، هنوز مشخص نیست مسئولیت حفاظت از اموال عمومی بر عهده چه ارگانی است و لذا سرقت‌های این چنینی با وضع فعلی مقداری طبیعی به نظر می‌رسد. اما در خصوص ربوده شدن مجسمه کودک در حوالی میدان ونک، سید مجتبی موسوی، معاون فرهنگی و هنرهای شهری سازمان زیباسازی شهر تهران از تنظیم شکایتی برای ارائه به مراجع انتظامی برای پیگیری موضوع خبر داد و گفت: کاری که به لحاظ اداری و حقوقی می‌توانیم انجام دهیم، تنظیم شکایتی برای ارائه به مراجع انتظامی است که این شکایت در دستور کار است و از آن پس مراجع انتظامی باید آن را پیگیری کنند. وی بیان کرد: این دزدی‌ها در حالی صورت می‌گیرد که واقعاً قیمت خام برنزی که برای چنین مجسمه‌ای - اگر صد کیلوگرم باشد و در بازار هم به قیمت خام برنز خریده نمی‌شود-، بسیار عدد ناچیزی می‌شود و به خاطر یک عدد ناچیز یک اثر هنری ارزشمند تخریب می‌شود. سردار رحیمی، فرمانده انتظامی تهران بزرگ نیز گفته است تحقیقات برای یافتن سارق یا سارقان آغاز شده است. سردار حسین رحیمی، فرمانده انتظامی تهران بزرگ با تایید این مطلب گفت که سارق شناسایی نشده و با وجود ارزش پایین مجسمه، پلیس تلاش خود را برای دستگیری سارق انجام می‌دهد. ابراهیم خلیل‌آبادی رییس کمیته میراث فرهنگی شورای شهر تهران هم گفت: از نیروی انتظامی نیز درخواست می‌شود که رسیدگی به این پرونده و نمونه‌های مشابه را در دستور کار قرار دهد تا هر چه زودتر شاهد دستگیری سارق یا سارقان احتمالی هویت پایتخت باشیم. علی‌رغم تمام موضوعات و صحبت‌های مسئولان اسبق و فعلی که در بالا بیان شد؛ هنوز گزارش جامعی از علت و عوامل این سرقت‌ها به اذهان عمومی تهرانی‌ها داده نشده است و مسئولان مربوطه فقط به جمله‌های شکایت می‌کنیم، پیگیری می‌کنیم، شکایت کرده ایم یا در حال بررسی است بسنده کرده‌اند و هیچ اقدام جدی و پیشگیرانه‌ای انجام‌نشده است. در حالی که سرقت مجسمه‌هایی سنگین وزن با ماشین‌آلات سنگین که به گفته خود مسئولان ارزش مالی چندانی ندارد؛ جای سؤال است که آیا افرادی با نیت خاصی اقدام به انجام این سرقت‌ها می‌کنند یا خیر. موضوعی که نیاز به تأمل دارد و لازم است برای شهروندان تهرانی شفاف‌سازی شود تا هر روز شاهد کم شدن یک مجسمه از معابر شهرشان نباشند. مجسمه‌هایی که اکثر مشاهیر ایران را نشان می‌دهند و یا نماد و یادگار موضوعی خاص هستند. البته هنوز هم مشخص نشده است که مسئولیت مراقبت و حفاظت از این مجسمه‌ها بر عهده چه کسی است! در پایان لازم به ذکر است؛ در شهری که مسئولانش توانایی مراقبت و نگهداری از چند مجسمه و المان را ندارند، چگونه می‌خواهند امنیت چندین میلیون شهروند، مغازه‌ها، اماکن عمومی و غیره را تأمین کنند؟ گزارش از شاهین شکوهی
به گزارش ایلنا، در این دیدار روسای دانشگاه‌های تهران و فدرال جنوبی روسیه ضمن تشریح ظرفیت‌ها و توانمندی‌های دو دانشگاه بر توسعه همکاری‌های دانشگاهی، تبادل استاد و دانشجو، انجام پروژه‌های تحقیقاتی مشترک و برگزاری کنفرانس‌های علمی به ویژه در حوزه علوم اقتصادی، انسانی، تاریخ، ایران شناسی و مطالعات منطقه‌ای تاکید کردند. در این دیدار تفاهم نامه همکاری‌های همه‌جانبه میان دانشگاه تهران و دانشگاه فدرال جنوبی روسیه با حضور هیات‌های دو دانشگاه به امضا رسید. دانشگاه فدرال جنوبی یکی از ۱۰ دانشگاه مهم فدرال روسیه است که در منطقه قفقاز شمالی قرار دارد.
به گزارش خبرگزاری مهر، مدیر ارتباطات و امور بین الملل شرکت بهره برداری متروی تهران گفت: شرکت بهره برداری متروی تهران امروز اقدام به اعزام قطارهای فوق العاده در فواصل زمانی معین خواهد کرد تا تماشاگران بتوانند به راحتی در مسیر رفت‌وبرگشت از ورزشگاه آزادی در خط پنچ مترو از ناوگان قطار شهری استفاده کنند و اعزام قطارهای فوق العاده تا پایان جابجایی تماشاگران ادامه خواهد داشت. منبع: مهر مسئولیت صحت اخبار ارائه شده به عهده منبع خبر بوده و این رسانه صرفاً رسالت اطلاع‌رسانی خود را در این رابطه انجام می‌دهد.
به گزارش زنان خبر، رییس جامعه بسیج زنان روز دوشنبه در نشست خبری همایش ملی و بین المللی سه ساله‌های حسینی در محل سالن مرکز بسیج صدا و سیما با بیان اینکه عاشورا جلوه تمام نمای انسانیت و حرکت حق طلبی و آزادگی است اظهار کرد: بروز و ظهور هر بخشی از عاشورا را سالها می‌توان در قالب‌های مختلف تبیین و تفسیر کرد و به جهانی که تشنه حسین علیه السلام است شناساند. مینو اصلانی افزود: در میان سه ساله‌های حسینی حضرت رقیه خانم سلام الله علیها دختر سه ساله حضرت ابا عبدالله الحسین علیه السلام را داریم که زندگانی این بزرگوار دارای آموزه‌های تربیتی بسیار عمیقی بوده و نگاه به زیبا به زندگانی این پدر و دختر در روز عاشورا امروز درس مهم جامعه ما می‌باشد. وی ادامه داد: همه تا ابد بندگی خداوند را مدیون امام حسین ع هستیم زیرا ایشان با نثار جان خود ارتباط میان انسان و خدا را تعریف و تحکیم کردند و صحنه هایی را بوجود آوردند که درس زندگی ما و انسانهای آزاده جهان است. رییس بسیج زنان درباره اهداف برگزاری این همایش گفت: پرداختن به جایگاه والای حضرت رقیه س و فرزند در خانواده که دارای هویت انکار ناپذیر است و همچنین نشان دادن مظلومیت کودکان مسلمان و منطقه و جهان که زیر شدید‌ترین حملات ظالمانه استکبار جهان و ایادی تکفیری آنها قرار دارند از اهداف برگزاری همایش سه ساله هاای حسینی است. وی افزود: برگزاری همایش سه ساله‌های حسینی از شش سال پیش توسط سازمان بسیج مستضعفین آغاز شده و در حدود سه سال است که سازمانهای بهزیستی، شهرداری تهران، شهرداری حرم امام خمینی ره، ناجا، راهنمایی و رانندگی، سازمان اوقاف رسانه ملی و نهادهای دولتی و مردمی دیگر در این امر مهم بسیج را یاری می‌دهند. اصلانی تصریح کرد: در کنار برگزاری این مراسم غرفه‌های معرفتی برای استفاده کودکان و خانواده‌ها در زمینه‌های داستان گویی روحانیون از قران مجید، تاتر، نقاشی، ویژه برنامه کودکان، دکلمه دختران شهدای مدافع حرم، سرود خوانی نونهالان توام با نشاط و همچنین غرفه هایی در حوزه‌های سلامت کودکان از جمله بینایی سنجی با همکاری ارگانهای یاد شده برقرار خواهد بود. وی با بیان اینکه قرار بود امسال همایشی در سوریه و در حرم حضرت رقیه برگزار شود اما بنا به دلایل امنیتی برگزار نشد گفت: فرزندان دانشجویان دانشگاه جامعه المصطفی بعنوان کودکان خارجی از قم و تهران وهمچنین خردسالان مهدهای کانون قران بسیج و مهد‌های کودک در این مراسم حضور خواهند داشت. رییس بسیج جامعه زنان تاکید کرد: یکی از اهداف مهم این همایش برگزاری آن در کشورهای خارجی و در حوزه بین المللی است که در این بخش، رسانه‌های خبری داخلی و خارجی باید بیش از گذشته به آن توجه کرده و تحت پوشش قرار دهند تا بتوانیم در سایر کشورهای این همایش بصورت مطلوب خواستاران و مخاطبان آن انجام بگیرد. اصلانی افزود: تاتری با داستان یک رویای صادقانه در اذهان کودکان میان دختران امروزی و حضرت رقیه س و نشان دادن مظلومیت کودکان از اقدامات تکفیری و جنایتکاران استکبار جهانی در منطقه و جهان در این همایش به روی پرده می‌رود که توسط نمایشگرهای حرم مطهر امام خمینی ره و مکانهای برگزاری همایش در سطح کشور پخش می‌شود. وی گفت: تبلیغات پیرامونی برای فراخوان خانوادها و شرکت دراین همایش از سوی رسانه‌ها و رسانه ملی پخش خواهد شد و تمامی اقدامات ثبت و ضبط و در قالب بسته‌های فرهنگی در اختیار مهد کودکها و مهدهای قرانی بسیج در سراسر کشور قرار خواهد گرفت. حبیب اله مسعودی فرید معاون سازمان بهزیستی در امور اجتماعی و فرهنگی نیز در این همایش گفت: عاشورا در میان خانواده‌ها و کودکان بسیار تاثیر گذار است و این همایش یک فرصت برای دست اندرکاران برای شناساندن انقلاب حسینی و زندگی حضرت رقیه سلام الله علیها به کودکان بوده و درک پیام هل من ناصر ینصرنی حسین را تسهیل می‌کند. وی افزود: آشنایی کودکان ایرانی و خارجی شرکت کننده در همایش با ظلم استکبار جهانی در منطقه و جهان علیه کودکان مظلوم یکی دیگر از اهداف این همایش ملی و بین المللی است. مسعودی فرید ادامه داد: سازمان بهزیستی در سراسر ایران و تمامی استانها در برگزاری این همایش یار و مددکار بسیج بوده و با تمام امکان در برگزاری همایش سه ساله‌های حسینی فعال خواهد بود و نشستهایی را نیز در مراکز و شهرستانها برگزار خواهد کرد. وی با بیان اینکه حضور کودکان وخانواده‌ها داوطلبانه است و برای هر دو کودک یک مربی برای مراقبت و امور لازم در نظر گرفته شده گفت: این روز نقطه شروع و عطفی برای کودک در راستای شناساندن فرهنگ عاشورا و زندگی حضرت رقیه س برای کودکان است و ماندگاری و نهادینه شدن این مهم اصلی برای برگزاری دوره‌های بعدی این همایش بین اتلمللی خواهد بود. سعید خال شهردار حرم مطهر امام خمینی ره نیز در این مراسم گفت: مهمترین پیام عاشورا ایستادگی در راه حق، از خود گذشتگی، پیروزی خون بر شمشیر، بصیرت و فداکاری ولایت پذیری و ولایت مداری می‌باشد که کودکان ما نیز باید این را دریابند. وی با بیان اینکه ترویج پیام عاشورا و درس فداکاری در میان کودکان ونوجوانان و صبر و بردباری در مصائب یکی از درسهای عاشورا و این همایش مهم برای کودکان و خانوادهها خواهد بود تصریح کرد: با حضور نوجوانان و کودکان در این مراسم فرهنگ تاثیر پذیری از عاشورا متبلور شده و هر چه ما در این راه جلوتر رویم عظمت عاشورا و فرهنگ عاشورایی بیش از گذشته نمایان خواهد شد. خال اظهار کرد: شهرداری حرم مطهر امام خمینی ره نیز در کنار دیگر ارکان و دست اندرکاران این همایش با تمام توان تمهیدات لازم را مهیا کرده و بیش از ۱۵ غرفه تبلیغاتی و فرهنگی برای شناساندن فرهنگ عاشورا و همایش سه ساله‌های حسینی در کنار آشنایی با زندگانی حضرت امام خمینی ره در ایام سالروز چهلمین سال شهادت حاج سید مصطفی خمینی فرزند حضرت روح الله مهیا کرده است. سید مجتبی نوریان دبیر کمیته اطلاع رسانی همایش سه ساله‌های حسینی گفت: ساخت و انتشار ۷ مستند فرهنگی برنامه ریزی شده که تماشای آن به خانواده‌ها در کنار کودکان توصیه می‌شود. ایرنا انتهای متن/*
