خبرگزاری آریا - معاون اول رییس جمهور، با تاکید بر اینکه جمهوری اسلامی ایران مصمم است روابط خود را در همه عرصه‌ها با ترکیه گسترش دهد، گفت: هدفگذاری ۳۰ میلیارد دلاری مبادلات تجاری سالانه دو کشور، با اجرای برنامه ریزی‌های گسترده تهران – آنکارا، بزودی محقق می‌شود. به گزارش خبرگزاری آریا، دکتر اسحاق جهانگیری معاون اول رئیس جمهور که برای شرکت در نهمین اجلاس سران سازمان همکاری اقتصادی دی-۸ به ترکیه سفر کرده بود، عصر جمعه در دیدار رجب طیب اردوغان رییس جمهور ترکیه اظهارداشت: ایران و ترکیه به عنوان دو کشور بزرگ منطقه دارای توانمندی‌ها و ظرفیت‌های گسترده‌ای هستند که باید از آنها در مسیر توسعه و تحکیم روابط مشترک، استفاده شود. معاون اول رییس جمهور، تسریع در بکارگیری پول ملی ایران و ترکیه در مبادلات تجاری مشترک، ۲۴ ساعته کردن فعالیت پایانه‌های مرزی، فعال‌تر کردن بخشهای خصوصی ایران و ترکیه و تسهیل همکاری‌های بانکی و گمرکی را بخشی از تلاش‌ها برای بهره گیری مناسبتر از ظرفیتهای موجود و رساندن رقم تجاری دو کشور به مرز سالیانه ۳۰ میلیارد دلار برشمرد. وی همچنین هموارتر کردن راهها برای سرمایه گذاری بخش‌های خصوصی ایران و ترکیه و تشویق آنان برای توسعه همکاری‌ها و اجرای پروژه‌های مشترک را ضروری خواند و گفت: ایران و ترکیه باید از همه ظرفیت‌ها برای توسعه روابط استفاده کنند و در همین راستا بزودی کمیسیون مشترک اقتصادی دو کشور تشکیل می‌شود. دکتر جهانگیری با بیان اینکه ایران آماده تامین انرژی ترکیه است، به سیاست‌های کشورمان در حوزه استخراج و فروش نفت و گاز اشاره کرد و گفت: ما آماده‌ایم صادرات نفت و گاز خود را به ترکیه افزایش داده و نیاز این کشور به انرژی را تامین کنیم. معاون اول رییس جمهور به مواضع مشترک ایران و ترکیه در مسایل منطقه‌ای و همکاری دو کشور در مبارزه با تروریسم و افراط گرایی اشاره کرد و افزود: عدم تغییر مرزهای جغرافیایی و حفظ تمامیت ارضی کشورها، تقویت ثبات و امنیت منطقه و مبارزه با تروریسم، از اهداف مشترک ایران و ترکیه است و همکاریهای دو کشور در این حوزه‌ها به نفع صلح و ثبات منطقه است. وی همچنین در ابتدای این دیدار با قدردانی از برگزاری موفقیت آمیز نشست سران گروه دی هشت اظهار داشت کشورهای اسلامی با توجه به جمعیت و قدرت اقتصادی گسترده‌ای که در اختیار دارند، باید دامنه همکاری‌ها میان خود را با هدف ایجاد رفاه و توسعه بیشتر در کشورهایشان تقویت کنند. رجب طیب اردوغان رییس جمهور ترکیه نیز در این دیدار با تاکید بر اینکه آنکارا برای توسعه روابط در همه عرصه‌ها با ایران عزم راسخ دارد، اظهارداشت: با برنامه ریزی‌های گسترده‌ای که در حال انجام است، بزودی به رقم ۳۰ میلیارد دلار در مبادلات تجاری دو کشور دست خواهیم یافت. رییس جمهور ترکیه با بیان اینکه کشورش علاقه مند است میزان نفت بیشتری از ایران خریداری کند، تاکید کرد: باید با رفع موانع، از امکانات، تجربیات و ظرفیت‌های یکدیگر برای توسعه همکاریهای مشترک استفاده کنیم. اردوغان همچنین بهره گیری از تجربیات در حوزه صنعت گردشگری و شناساندن جاذبه‌های گردشگری و افزایش رفت و آمد گردشگران دو کشور را ضروری برشمرد. رییس جمهور ترکیه با اشاره به مسایل منطقه‌ای و تاکید بر اشتراک نظر ایران و ترکیه در عمده مسایل منطقه‌ای و جهانی، اظهار داشت: همه پرسی غیرقانونی در اقلیم کردستان عراق حرکت اشتباهی بود که مقامهای اقلیم باید این حرکت اشتباه را جبران کنند. اردوغان با انتقاد از برخوردهای دوگانه غربی‌ها با گروه‌های تروریستی، وحدت و هماهنگی همه کشورها را در مبارزه با تروریسم به عنوان یک معضل جهانی ضروری خواند و گفت: ایران و ترکیه با در کنار هم قرار گرفتن در مبارزه با تروریسم قطعا موافق خواهند شد و همکاریها در این عرصه باید گسترش یابد.
به گزارش گروه ورزشی خبرگزاری میزان و به نقل از سایت رسمی فدراسیون فوتبال، دومین اردوی ساحلی‌بازان کشورمان جهت آماده‌سازی برای حضور در رقابت‌های جام بین قاره‌ای جهان که از نهم تا سیزدهم آبان ماه در امارات برگزار می‌شود، روز گذشته (دوشنبه) به پایان رسید. در این اردو مارکواوکتاویو ۱۷ بازیکن حاضر در اردوی نخست را مجددا به تیم دعوت کرد و تمرینات مورد نظر خود را به مدت چهار روز به اجرا درآورد تا بازیکنان جوان هم در کنار با تجربه‌های تیم فرصت خوبی برای نمایش توانایی‌های خود داشته باشند. سومین اردوی تیم ملی فوتبال ساحلی هم از سی مهرماه تا سوم آبان در مرکز ملی فوتبال ایران پیگیری می‌شود و آخرین نکات تاکتیکی مدنظر کادرفنی در دستور کار بازیکنان قرار خواهد گرفت. گفتنی است پس از برگزاری این اردو لیست ۱۲ نفره بازیکنان اعزامی به رقابت‌های جام بین قاره‌ای جهان از سوی کادرفنی تیم ملی مشخص خواهد شد. انتهای پیام/
به گزارش گروه ورزشی خبرگزاری برنا، تیم فوتبال سپاهان در هفته دهم رقابت‌های لیگ برتر به مصاف گسترش فولاد می‌رود. در این دیدار برای تیم سپاهان لی اولیویرا، حسن جعفری، مهدی رحیمی، سیاوش یزدانی، سعید آقایی، میلاد سرلک، علی کریمی، حسین پاپی، جلال علیمحمدی، رضا میرزایی و ساسان انصاری به میدان خواهند رفت. 
به گزارش ایسنا به نقل از آس، رئال مادرید شنبه در هفته هشتم لالیگا توانست دو بر یک میزبانش ختافه را شکست دهد و سیزدهمین پیروزی خارج از خانه‌اش را جشن بگیرد. این اتفاق یک رکورد در تاریخ لالیگا محسوب می‌شود. پیش از این بازی رکورد متعلق به مادرید زین‌الدین زیدان و بارسلونا پپ گواردیولا با ۱۲ پیروزی بود که پس از دیدار مادرید و ختافه سرمربی فرانسوی به تنهایی صاحب این رکورد شد. گوردیولا در زمان حضورش در بارسا توانست در اواخر فصل ۲۰۰۹-۱۰ و اوایل ۲۰۱۰-۱۱ چنین رکوردی را به ثبت برساند. شاگردان سرمربی اسپانیایی ۴۳ گل در این مدت به ثمر رساندند و هفت گل دریافت کردند. این در حالی است که مادرید زیدان ۴۲ بار دروازه حریفان را باز کرد و ۱۴ بار دروازه‌اش را باز شده دید. رکورد زیدان از ۲۶ فوریه ۲۰۱۷ و در هفته بیست و چهارم لالیگا آغاز شد. مادرید در آن بازی توانست نتیجه دو بر صفر به نفع ویارئال را پیروزی سه بر دو عوض کند. چند روز پیش از این تاریخ شاگردان زیدان در مستایا دو بر یک مغلوب والنسیا شده بودند. پس از ویارئال تیم‌های ایبار، اتلتیک بیلبائو، لگانس، اسپورتینگ خیخون، سلتاویگو (بازی معوقه)، مالاگا، رئال سوسیداد و آلاوس مغلوب تیم اول شهر مادرید شدند. مادرید در این فصل از ۱۲ امتیاز ممکن در سانتیاگو برنابئو تنها پنج امتیاز به دست آورده است اما در بازی‌های خارج از خانه ۱۵ امتیاز کامل را کسب کرده است. در سال گذشته مادرید در حالی قهرمان لالیگا شد که توانست بیشترین امتیاز‌ها را از بازی هی خارج از خانه به دست آورد (۴۷ به ۴۶). سفیدپوشان تنها ۱۰ امتیاز در خارج از خانه از دست دادند. آن‌ها دو تساوی و دو شکست را در ۱۹ بازی تجربه کردند. rr۷۱۵۴۹tt۱۵۰۸۰۰۵۸۲۴۸۳۸
به گزارش خبرنگار حوزه اخبار داغ گروه فضای مجازی باشگاه خبرنگاران جوان؛ مهندسان فناوی موفق شده‌اند نرم‌افزاری طراحی کنند که قادر است تصویری کامل از درون فرد را نشان دهد. شاید برای خیلی از افراد جالب باشد که بدانند در درونشان چه می‌گذرد و یا اندام درونی آنها مانند قلب، ریه‌ها و.. چه شکلی هستند. مهندسان فناوری توانسته‌اند به‌راحتی این رویا را محقق سازند. آنها موفق شده‌اند نرم‌افزاری را طراحی کنند که این اندام را به شکلی مجازی به وضوح روی صفحه گوشی نشان می‌دهد. به همراه این نرم‌افزار تی‌شرتی مخصوص ارائه شده است که قبل از استفاده از آن باید پوشیده شود. نحوه کار آن به این گونه است که فرد پس از پوشیدن تیشرت، تلفن همراه را روبروی خود قرار داده و عکس می‌گیرد و یا حتی این نرم افزار قادر است که ویدئویی از درون افراد را نیز ضبط کرده و نمایش دهد. این کار توسط اشعه ایکسی انجام می‌شود که در طراحی آن تعبیه شده است. این نرم‌افزار علاوه بر جنبه‌های تفریحی توانسته تا حد زیادی به یاری علم پزشکی نیز بیاید. در ادامه ویدئویی از عملکرد این نرم‌افزار ارائه شده است. 
به گزارش گروه فضای مجازی خبرگزاری میزان، محققان سازمان فضایی آمریکا (ناسا) در حال مطالعه و تحقیق برای الهام‌گیری از ساختار چشم خرچنگ برای استفاده در تکنیک‌های کشف لنزهای گرانشی هستند. محققان مرکز پرواز گودارد متعلق به سازمان فضایی آمریکا (ناسا) در مریلند به دنبال ساخت تجهیزات رصدی هستند که در آنها لنزهای دریافت‌کننده نور و امواج مختلف الکترومغناطیس نظیر اشعه ایکس بر روی یک صفحه همانند سلول‌های چشم خرچنگ کنار هم قرار می‌گیرند. محققان ناسا قصد دارند تجهیزاتی را بسازند که با ارسال آنها به ایستگاه فضایی بین‌المللی و یا یک ماهواره مستقل، به رصد منابع پرانرژی و فعال اشعه ایکس و گاما در فضا بپردازند تا بتوانند منابع جدیدی از لنزهای گرانشی را کشف کنند. با تابش اشعه ایکس به این صفحه تغییراتی در مسیر آنها داده می‌شود تا متمرکز شوند و منبع آنها به عنوان لنز گرانشی بهتر شناسایی شود. این قابلیت با توجه به اینکه شکسته شدن پرتوهای اشعه ایکس همانند پرتوهای نور ممکن نیست، قابل توجه است. خرچنگ‌ها شکارچیانی قدرتمند هستند که تهدیدهای زیادی در محیط زندگی آنها وجود دارد. آنها نه تنها از سوی شکارچیان بزرگتر مورد تهدید هستند بلکه همنوعان آنها نیز گاهی به یکدیگر حمله می‌کنند. یکی از ابزارهای خرچنگ‌ها برای محافظت از خودشان چشم‌های پرقدرت آنهاست که دارای سلول‌های باریک و طولانی حساس به نور هستند که نسبت به کمترین میزان نور نیز واکنش نشان می‌دهند و به همین دلیل در تاریکی ۹۹ درصدی نیز قادر به دیدن محیط اطراف هستند. اشعه ایکس در بین امواج ساطع شده از این منابع اهمیت بیشتری دارد و ناسا قصد دارد با الهام از چشم خرچنگ، یک شناساگر اشعه ایکس به نام تصویربردار میدانی عریض (wide field imager) بسازد که می‌تواند بخش وسیعی از کهکشان را مورد بررسی قرار داده و منابع اشعه ایکس را در آن شناسایی کند که منجر به شناسایی منابعی جدید برای استفاده به عنوان لنز گرانشی شوند. یکی از ابزارهای طبیعی منجمان برای رصد کهکشان‌های دوردست استفاده از نور یک ستاره یا کهکشان نزدیک برای رصد اهداف دورتر است که به آن لنز گرانشی می‌گویند. این پدیده، که به همگرایی گرانشی نیز معروف است، با آنچه که لنزها بر روی پرتوهای نور تولید می‌کنند، قابل مقایسه بوده و به عنوان نوعی ذره‌بین عمل کرده و اندازه و میزان تصویر ظاهری شیء اصلی را تغییر می‌دهد. همگرایی گرانشی هنگامی روی می‌دهد که نور یک چشمه درخشان بسیار دور (مانند یک اختروش) در مسیرش تا رصدگر، از کنار جسم پرجرم دیگری (مانند یک خوشه کهکشانی) بگذرد و مسیرش خمیده شود. جسم میانی عدسی گرانشی نامیده می‌شود. این پدیده یکی از پیش‌بینی‌های نظریه نسبیت عام اینشتین است. با اینکه این تکنیک بسیار کمک‌کننده است اما یافتن منابع نوری که بتوان از آنها به عنوان لنز گرانشی استفاده کرد کار ساده‌ای نیست و محققان همواره در تلاشند تا تعداد این منابع را افزایش داده و از آنها برای افزایش کیفیت رصدها استفاده کنند. منبع: ایسنا انتهای پیام
خبرگزاری آریا - آویگدور لیبرمن وزیر دفاع رژیم صهیونیستی در پی اصابت راکت به منطقه‌ای در شمال جولان اشغالی، مقامات سوری را به «پاسخ شدید» تهدید کرد. العالم-فلسطین اشغالی آویگدور لیبرمن وزیر دفاع رژیم صهیونیستی در دیدار با جیمز ماتیس همتای آمریکایی خود در واشنگتن، دولت سوریه را مسئول هرگونه تحولات در اراضی اشغالی دانست و اعلام کرد که «من پیشنهاد می‌کنم که اسد صبر ما ما را امتحان نکند و از خط قرمز ما عبور نکند.» لیبرمن تاکید کرد که «ضربه زدن به حاکمیت اسرائیل واکنش سختی را به همراه خواهد داشت، همانطوری که ارتش ساعاتی قبل به دلیل شلیک راکت از اراضی سوریه به شمال جولان، پاسخ داد.» رژیم صهیونیستی اعلام کرده بود که به شلیک راکت به منطقه غیر مسکونی در شمال جولان اشغالی واکنش نشان داد و به مکان شلیک راکت به سمت اراضی تحت سیطره اسرائیل در جولان اشغالی حمله کرد. لیبرمن همچنین علیه ایران موضعگیری کرده و مدعی شد که این کشور «خطرناک‌ترین کشور در جهان و مرکز تروریسم» است. وی گفت که ایران تلاش می‌کند پایگاه هوایی و دریایی در ارضی سوریه ایجاد کند تا با اسرائیل بویژه در جولان مقابله کند.
به گزارش گروه بین الملل خبرگزاری تسنیم، روزنامه آلمانی جنرال آنسایگر در مطلبی به بررسی رویکرد ضد ایرانی ترامپ در قبال توافق هسته‌ای ایران پرداخته و نوشت: اگر رئیس جمهور آمریکا در روزهای آینده تبر خود را بر کمر توافق اتمی با ایران بزند در حالی که بر اساس ارزیابی‌های آژانس بین المللی انرژی اتمی، ایران به همه شروط این توافق پایبند بوده است، یک جهان متزلزل امروز باز هم ناامن‌تر می‌شود. نویسنده در ادامه نوشت: از بزرگترین ضعف‌های شخصیتی دونالد ترامپ، رئیس جمهور آمریکا تمایل به این مسئله است که مناقشات را تا آستانه غیر قابل کنترل شدن تشدید کند. حالا در کنار کره شمالی وی ایران را به عنوان پروژه تنش زای دیگری انتخاب کرده است. وی در ادامه به عواقب سیاست داخلی و خارجی این اقدام ترامپ پرداخته و نوشت: در عرصه سیاست خارجی وی با این رویکرد خود درجه حرارت تنش‌ها در خاورمیانه را افزایش می‌دهد. ترامپ با این رویکد خود رویاروی دیگر امضا کنندگان برجام قرار می‌گیرد که همگی می‌خواهند تاثیرات پایدار کننده این توافق را حفظ کنند. از طرفی ترامپ با این رویکرد خود ایده دستیابی به توافقی در مناقشات هسته‌ای با کره شمالی از طریق مذاکره را در معرض خطر قرار می‌دهد. دیکتاتور کره شمالی در این صورت هنوز چه دلیلی باید داشته باشد که با واشنگتن مذاکره کند وقتی که توافق اتمی ایران دو سال بعد ازانعقاد از طرف آمریکا و از درب پشتی لغو می‌شود. اگر ترامپ واقعا منافع آمریکا را اولویت می‌داند پس نباید به راحتی توافق هسته‌ای با ایران را در معرض خطر قرار دهد. زیگمار گابریل، وزیر امور خارجه آلمان نیز درباره خروج آمریکا از توافق اتمی ایران با غرب ابراز نگرانی کرده است. وی انتظار دارد که آمریکا از توافق اتمی با ایران خارج شود. گابریل در این باره گفت که ایالات متحده احتمالا هفته آینده برجام را لغو می‌کند و این نگرانی بزرگ من است. وزیر خارجه آلمان در عین حل تاکید کرده است که با این همه دولت آلمان همچنان در این راستا تلاش می‌کند تا آمریکا را به این توافق برای جلوگیری از دستیابی ایران به تسلیحات اتمی پایبند نگه دارد. به گزارش رسانه‌های آمریکایی دونالد ترامپ، رئیس جمهور آمریکا می‌خواهد هفته آینده عدم پایبندی ایران به برجام را اعلام کند. در این صورت سنای آمریکا در یک مهلت ۶۰ روزه درباره تجدید تحریم‌های این کشور علیه تهران تصمیم گیری کند. در این مرحله عملا توافق اتمی با تهران خاتمه خواهد یافت. البته اکثریتی برای این تصمیم در سنای آمریکا احتمالا وجود نخواهد داشت. گابریل سیاست ترامپ و مشاوران وی را به عنوان خطری بزرگ ارزیابی کرده و گفت: آدم‌های ترامپ حالا می‌گویند که همه این چیزها بی معنی است. جهان یک عرصه و یک میدان مبارزه است و از این رو قوی ترها حرف خود را بر کرسی می‌نشانند. این بدین مفهوم است که آن‌ها قانون قدرتمندترها را جایگزین حاکمیت قانون می‌کنند. این رویکرد همچنین برای آلمان یک خطر است. انتهای پیام/ r۳۱۳۵۶/p۳۶۴۴۷/s۸, ۸۹, ۹۵, ۹۷, ۱۱۲۸/ct۷
العالم _ ایران / سیاسی علی اکبر ولایتی مشاور امور بین الملل مقام معظم رهبری در دیدار با صالح العارودی معاون اسماعیل هنیه رئیس دفتر سیاسی جنبش حماس، اظهار داشت: ما به شما به خاطر مواضع بسیار ارزشمندتان تبریک می‌گوییم به ویژه مواضع اخیر حماس مبنی بر این که به هیچ وجه اسلحه خود را کنار نمی‌گذارند و اعلام کردند که این خط قرمز ما است. وی افزود: قضیه فلسطین مهم‌ترین مسئله اسلام است و علی رغم گذشت زمان و بعضی از سازشکاری‌های برخی افراد در منطقه شما کما کان به اصل مبارزه علیه رژیم صهیونیستی پایبندید و با همه فشارها این موضوع ادامه دارد. ولایتی تصریح کرد: من به شما می‌گویم که قطعا پیروزی نهایی با فلسطینی‌ها و مبارزان فلسطینی است. همچنین می‌دانیم که شما سختی‌های زیادی را طی این سال‌ها تحمل کرده‌اید و عده‌ای از مجاهدهین فلسطینی اعم از حماس و جنبش جهاد اسلامی و سایر گروه‌های مبارز به مبارزه ادامه داده‌اید که این باعث دلگرمی جهان اسلام است. وی خاطر نشان کرد: هر چه زمان گذشت به ویژه با حمایت روز افزون ملت‌های اسلامی از مقاومت فلسطینی و علی رغم سرو صدا روسای رژیم صهیونیستی آن‌ها ضعیف‌تر و فلسطینی‌ها قوی‌تر شده‌اند. مشاور امور بین الملل مقام معظم رهبری گفت: حضور شما در ایران فرصتی برای تبادل نظر با مسئولان جمهوری اسلامی و تقویت متقابل دوستان و برادران با امت اسلامی است. وی یاد آور شد: می‌دانیم که مهم‌ترین تلاش حکومت فعلی آمریکا در جهت تقویت صهیونیست‌ها است اما همه این اقدامات به شکست منجر می‌شود. وی اقدامات آمریکا در منطقه در جهت تجزیه کشورهای مانند سوریه و عراق را به نفع اسرائیل دانست و گفت: وقتی امریکای‌ها در این راه شکست خوردند به طور غیر مستقیم رژیم صهیونیستی شکست خورده است. ولایتی در خصوص برگزاری رفراندوم در اقلیم کردستان عراق گفت: اکثر مردم کرد با این تجزیه مخالف هستند و کسانی که این رفراندوم را برگزار کرده‌اند زیر پرچم اسرائیل بودند که این حاکی از ارتباط علنی اقلیتی در کردستان با رژیم صهیونیستی در جهت تجزیه عراق بود همچنین یقین داریم تلاش آمریکایی‌ها برای تجزیه سوریه نیز شکست خواهد خورد. صالح العارودی گفت: ما در جمهوری اسلامی احساس می‌کنیم که در کنار خانواده خود هستیم و لازم می‌دانیم تا در دیدار با مسئولین جمهوری اسلامی آخرین وضعیت تحولات فلسطین را بیان کنیم و مطمئن هستیم که مسئله فلسطین برای جمهوری اسلامی مهم است همچنین اصلی‌ترین حامی مقاومت در فلسطین جمهوری اسلامی است. وی مواضع سیاسی و میدانی حماس را روشن دانست و گفت: به هیچ وجه در دفاع از حقوق ملت فلسطین از مقاومت دست بر نمی‌داریم و هیچ تفاهم و مسالحه‌ای بر روی سلاح و راه مقاومت تاثیر نخواهد گذاشت. معاون اسماعیل هنیه اظهار داشت: خوشحالیم که مسئله فلسطین مهمتریم مسئله جهان اسلام است و این پشتیبانی به ما قوت می‌دهد. وی خاطر نشان کرد: رژیم صهیونیستی، کشورهای غربی و خصوصا آمریکا تمامی تلاش خود را برای پایان دادن به قضیه فلسطین و تسلط بر مقدسات اسلامی و قدس شریف دارند. صالح العارودی، گفت: جنبش حماس با دو سیاست با این خدعه اسرائیلی امریکایی که متاسفانه با یک توطئه منطقه‌ای انجام می‌شود مقاومت می‌کند که بخش اول این سیاست مصالحه و وحدت داخلی و بخش دوم مقاومت در برابر اشغالگران است. وی افزود: امیدواریم همه دوستان و هم پیمانان ما از وحدت داخلی مقاومت حمایت کنند. صالح العاروری با اشاره مذاکرات صلح در قاهره افزود: این مذاکرات از سوی نخست وزیر رژیم صهیونیستی با سه شرط رو به رو شد، نخست خلع سلاح جنبش حماس، دوم به رسمیت شناختن رژیم صهیونستی و سوم قطع رابطه با ایران بود. صالح العاروری که ریاست هیئت فلسطینی در مذاکرات صلح قاهره را عهده دار بود در ادامه افزود: در پاسخ به شرط اول مبنی بر خلع سلاح حماس گفتیم که به هیچ وجه این شرط را نمی‌پذیریم. وی در مورد شرط دوم صهیونیست‌ها نیز گفت: ما اصلا در این برهه نیستیم بلکه ما هم اکنون در دوران از بین بردن رژیم صهیونیستی هستیم. معاون رئیس دفتر جنبش حماس درباره شرط اسرائیلی در باره قطع وابطه با ایران گفت: حضور ما در ایران نفی عملی آن شرط مبنی بر قطع روابط با ایران است. تسنیم
به گزارش افکارنیوز، سفارت آمریکا در بغداد روز پنج‌شنبه نسبت به وقوع حمله تروریستی در پایتخت عراق هشدار داد. در این بیانیه آمده است: «نمایندگی ایالات متحده در عراق اطلاعات موثق تهدیدآمیزی دریافت کرده که نشان می‌دهند بغداد مال ممکن است هدف یک حمله تروریستی باشد. به شهروندان ایالات متحده توصیه می‌شود از بغداد مال دوری کنند.» مرکز تجاری، تفریحی بغداد تنها چند ماه پیش با حضور «حیدر العبادی» نخست‌وزیر عراق افتتاح شده و یکی از بزرگترین مراکز خرید و تفریحات این کشور به شمار می‌آید. سفارت آمریکا در بغداد از اتباع این کشور خواسته به طور کلی هوشیاری بیشتری به خرج بدهند و اقدامات لازم را برای افزایش امنیت خود در عراق در دستور کار قرار دهند. 
به گزارش گروه بین‌الملل خبرگزاری فارس، امنیت عمومی لبنان اعلام کرد یکی از اعضای النصره را بازداشت کرده که محافظ شخصی «انس شرکس» معروف به «ابوعلی الشیشانی» بوده است. بر اساس گزارش بخش اطلاع‌رسانی «الاعلام الحربی»، در بیانیه مدیریت امنیت عمومی لبنان است «حسن. ق» در حومه بعلبک به اتهام در ارتباط بودن با النصره و جنگ علیه ارتش لبنان در عرسال بازداشت شد. در ادامه این بیانیه آمده است خلال تحقیقات مشخص شد وی محافظ شخصی ابوعلی الشیشانی بوده و در جلسه‌هایی زیادی با «ابومالک التلی، انس التلی و حمزه قرقوز» از دیگر سرکردگان النصره حاضر بوده است. مدیریت اطلاعات لبنان، این شخص را به دادستان عمومی لبنان تحویل داد تا به آن رسیدگی شود. انتهای پیام/م عضویت در کانال تلگرامی بین‌الملل و سیاست خارجی فارس 
به گزارش ایسکانیوز به نقل از خبرگزاری اسپوتنیک، وکیل کارلوس پوگدمون، رئیس برکنار شده کاتالونیا، از برنامه وی درباره شرکت در جلسه دادگاه اسپانیا گفت. روز چهارشنبه، وکیل پوجدمون گفت وی قصد ندارد در جلسه دادگاه اسپانیا شرکت کند. دفتر دادستان کل اسپانیا چند دادخواست علیه سران سابق منطقه خودمختار کاتالونیا تنظیم کرده است. این وکیل در مصاحبه‌ای گفت: «موکل من می‌گوید در این جلسه حاضر نخواهد شد. ما منتظر واکنش بعدی دولت اسپانیا هستیم تا ببینیم چه اتفاقی خواهد افتاد.» هنگامی که از این وکیل پرسیده شد آیا پوگدمون به اسپانیا باز خواهد گشت یا خیر، وی پاسخ داد «احتمال دستگیری وی زیاد است.» روز سه‌شنبه، رئیس سابق کاتالونیا گفت، تنها در حالی به اسپانیا باز خواهد گشت که ضمانتی برای امنیت وی وجود داشته باشد. برخی از گزارش‌های رسانه‌ها نشان می‌دهند مشاوران سابق پوگدمون که در سفر وی به بلژیک او را همراهی کردند، اکنون به بارسلون بازگشته‌اند. اظهارات پوگدمون پس از تصمیم دفتر دادستان کل اسپانیا برای تنظیم دادخواست‌هایی علیه سران سابق منطقه خودمختار کاتالونیا به اتهام شورش، فتنه و اختلاس اموال دولتی بیان شد. روز جمعه، دولت کاتالونیا قطعنامه‌ای را درباره استقلال خود از اسپانیا به تصویب رساند. مجلس علیای اسپانیا نیز در پاسخ به این اقدام، ماده ۱۵۵ قانون اساسی این کشور که به دولت مرکزی اجازه دخالت مستقیم در امور داخلی این منطقه خود مختار را اعطا می‌کند، به اجرا گذاشت. در همان روز، ماریانو راخوی، نخست وزیر اسپانیا، دولت کاتالونیا را منحل کرد. پوگدمون روز شنبه انحلال دولت کاتالونیا را رد کرد و «مقاومت دموکراتیک» در برابر مادرید را خواستار شد.
قانون- یک دیپلمات سابق آمریکا در سخنانی فروش سامانه دفاع موشکی تاد به عربستان را در راستای «مقابله با ایران» نامید. به گزارش قانون به نقل از فارس، آمریکا تصمیم گرفته سامانه دفاع موشکی «تاد» را به ارزش ۱۵ میلیارد دلار به عربستان سعودی بفروشد، اقدامی که یک دیپلمات آمریکایی در باره آن گفت، این امر تنش در خلیج فارس را شدت خواهد بخشید. «جیمز جاتراس» دیپلمات سابق و مشاور سیاسی سنای آمریکا ساکن واشنگتن دی سی در گفت‌وگو با شبکه خبری «پرس تی وی» اظهار داشت که این سامانه بیشتر به هدف ایران خریداری شده است. جاتراس گفت: «همانطور که در گذشته شاهد بودیم عربستان سعودی اغلب سلاح‌های پیشرفته را خریداری می‌کند که حتی قادر به استفاده از آن نیست. به احتمال زیاد پرسنل فنی ویژه این سلاح نیز به عربستان خواهند آمد.» وی گفت: «البته این جنگ افزار دامنه گسترده‌ای از منطقه را پوشش می‌دهند که بیشتر برابر ایران به کار گرفته می‌شود. فکر می‌کنم این یک گام بیشتر به سوی تنش در منطقه خلیج فارس است که ادامه این مسیر نمی‌تواند نتیجه خوبی داشته باشد.» پرس تی وی در خاتمه نوشت: علاوه بر فروش سامانه تاد، بسته تسلیحاتی آمریکا به عربستان شامل موشک‌های پتریوت، تانک، توپخانه، نفربر زرهی، کشتی جنگی، بالگرد و قایق‌های گشت زنی همراه با سلاح است. تاد، سامانه دفاع موشکی ضد بالستیک است که توسط شرکت «لاکهید مارتین» ساخته شده است. موشک این سامانه کلاهک حمل نمی‌کند بلکه با انرژی جنبشی خود، موشک دشمن را نابود می‌کند. برد رادار آن ۱۰۰۰ کیلومتر، برد عملیاتی موشک ۲۰۰ کیلومتر، سقف پرواز آن ۱۵۰ کیلومتر و سرعت آن ۱۰۰۸۰ کیلومتر در ساعت است.
به گزارش خبرگزاری برنا، حسن نوری با اشاره به وقوع حوادث مختلف برای خودروهای حامل اتباع غیر مجاز، اظهار داشت: تنها در ۱۲ ساعت گذشته شاهد کشته و مجروح شدن ۲۷ نفر از اتباع افغانستانی بودیم که به صورت غیر مجاز در حال ورود به کشور و جا به جایی در جاده‌ها بودند. در نخستین حادثه که ساعت ۱۰: ۲۷ روز گذشته در جاده سراوان به خاش رخ داد، یک دستگاه تویوتا وانت واژگون شده که بر اثر آن ۵ نفر از اتباع افغان مجروح و به بیمارستان منتقل شدند. وی ادامه داد: در ساعت ۱۷: ۰۶ عصر دیروز یک دستگاه پژو ۴۰۵ حامل اتباع غیر مجاز افغانستانی در بم واژگون شد که بر اثر آن ۱۰ نفر مجروح شدند که به مراکز درمانی منتقل شدند. به گفته معاون عملیات اورژانس کشور، در حادثه سوم که صبح امروز در نائین رخ داد، به علت واژگونی یک دستگاه پژو ۴۰۵ در جاده نائین یک نفر از اتباع غیر مجاز کشته و ۱۱ نفر مجروح شدند. 
به گزارش خبرنگار قرآن و معارف خبرگزاری شبستان، مراسم رونمایی از آثار علمی و فرهنگی کمیته فرهنگی آموزشی ستاد مرکزی اربعین با حضور حجت الاسلام حمید احمدی، رئیس کمیته فرهنگی آموزشی و حسن آقابابایی دبیر ستاد مرکزی اربعین عصر امروز در موسسه فرهنگی آموزشی مشعر برگزار شد. حجت الاسلام احمدی در ابتدای این مراسم با اشاره به محتوای این آثار گفت: با توجه به اینکه اربعین یک میراث معنوی و فرهنگی است باید از آن هم صیانت شود و هم در جهت انتقال این میراث گرانبها و فرهنگ تلاش صورت گیرد. وی با بیان اینکه در این راستا وقایع نگاری و سفرنامه نویسی از جمله ابزاری است که به ثبت و انتقال این فرهنگ کمک می‌کند، خاطرنشان کرد: کمیته فرهنگی آموزشی اربعین با حمایت از اهالی قلم و نویسندگان سعی کرده است زوایای مختلف این فرهنگ را ثبت و به آیندگان منتقل کند. حجت الاسلام احمدی اظهار کرد: بنابراین با حمایت‌های لازم ستاد مرکزی آثاری با موضوع سفرنامه و گزارش و وقایع نگاری از این سفر معنوی طی سال‌های ۹۴ و ۹۵ منتشر شده است که امروز رونمایی خواهد شد. رئیس کمیته فرهنگی آموزشی با بیان اینکه امسال نیز نوشتن ۶ سفرنامه را در دستور کار داریم، تصریح کرد: سعی خواهیم کرد این آثار را به زبان‌های دیگر ترجمه کنیم. وی با اشاره به حفظ نشاط معنوی زائران در این سفر معنوی ادامه داد: با توجه به اینکه موسیقی، هنر، نوحه و سرود از موارد حفظ نشاط معنوی است و مخاطبان دارای ذائقه‌های مختلف هستند از سال گذشته تصمیم گرفتیم در تولید موسیقی و کلیپ و نماهنگ وارد شویم. حجت الاسلام احمدی با بیان اینکه آلبوم عربی و فارسی با موضوع حب الحسین (ع) که شعار محوری امسال است از سوی کمیته تولید شده است، افزود: این آلبوم با ۱۸ تراکت عربی با کمک دوستان لبنانی ساخته شده است و بخشی از قسمت عربی آلبوم با نگاه بانوان تولید شده است. رئیس کمیته فرهنگی آموزشی با اشاره به رونمایی از ویکی اربعین گفت: دانشنامه الکترونیکی اربعین با نگاه دسترسی آسان و ساده برای عموم مردم با موضوع مباحث تخصصی اربعین نیز امروز رونمایی خواهد شد. وی با بیان اینکه این دانشنامه حاوی منابع پایان نامه، مقالات تخصصی و پژوهش‌های تخصصی اربعین به طور دائم به روز رسانی خواهد شد، خاطرنشان کرد: این دانشنامه یک مرکز اطلاعات علمی خوب قابل دسترسی آسان و سریع می‌باشد. حجت الاسلام احمدی با بیان اینکه ویکی اربعین به زبان فارسی است، اظهار کرد: امیدواریم تا اربعین سال دیگر به چهار زبان دیگر ترجمه شود و خدمات علمی در رابطه با اربعین ارائه داده و قابل دسترس برای همه مردم دنیا شود. رئیس کمیته فرهنگی آموزشی با اشاره به نیاز مداحان و اهل منبر به مجموعه اشعار خوب با موضوع اربعین تصریح کرد: در این راستا مجموعه شعری با حمایت کمیته فرهنگی آموزشی جمع آوری و منتشر شده است. وی در پایان با اشاره به رونمایی از یک نرم افزار موبایلی با عنوان الاربعین گفت: این نرم افزار حاوی تمامی اطلاعات در خصوص سفر اربعین و مسیر پیاده روی است که در اختیار همه قرار خواهد گرفت. پایان پیام/۳۴۵
نخست‌وزیر ترکیه روز شنبه با اشاره به تحولات روزهای اخیر عراق گفت: ادامه بحران کنونی در شمال عراق منجر به یک مسئله امنیتی برای ترکیه خواهد شد. همه پرسی جدایی اقلیم کردستان عراق دوشنبه سوم مهرماه (۲۵ سپتامبر) با وجود مخالفت‌های بین المللی، منطقه‌ای و دولت مرکزی عراق و مغایرت آشکار با قانون اساسی این کشور و قوانین بین المللی، در مناطقی از شمال عراق شامل استان‌های اربیل، سلیمانیه و دهوک و مناطق مورد نزاع از جمله کرکوک و خانقین برگزار شد. نیروهای مسلح عراق روز دوشنبه گذشته عملیات پیشروی خود را برای بازپس گیری مناطق مورد منازعه میان اربیل و بغداد موضوع ماده ۱۴۰ قانون اساسی این کشور از جمله استان کرکوک و چاه‌های نفت آن آغاز کردند و بسرعت توانستند بر همه این مناطق و مراکز مهم و حساس آن سیطره پیدا کنند. ناظران مسائل منطقه می‌گویند: در پی موفقیت ارتش عراق در تحت کنترل درآوردن همه مناطق مورد اختلاف، برخی منادیان جدایی طلبی و همه پرسی استقلال، بدنبال متشنج کردن اوضاع و ایجاد دو قطبی عرب - کرد هستند تا بتوانند از آن برای برون رفت از بن بست کنونی بهره ببرند. حیدرالعبادی نخست وزیر عراق از روز چهارشنبه گذشته تاکنون چند بار تحت کنترل بودن اوضاع در سراسر این مناطق را مورد تاکید قرار داد و گفت: نیروهای پلیس محلی دراین مناطق مستقر هستند و اوضاع تحت کنترل است و دستور داده است ارتش از این مناطق خارج شود.
به گزارش پایگاه اطلاع رسانی شبکه خبر، محققان علوم جنگل دانمارک در پی آشنایی با شیوه‌های مدیریتی جنگل‌های ایران و تبادل اطلاعات علمی خودشان به استان گلستان آمده‌اند. جنگل‌های این کشورها مدت زیادی است که تخریب شده‌اند و اکنون آنها به دنبال بازسازی جنگل هایشان هستند. ایران نیز به دنبال بستن تفاهمنامه همکاری با کشورهای اروپایی است. سرعت تغییرات اقلیمی، دانشمندان علوم جنگل را وادار به تحقیقات و یافتن گونه‌های سازگار با این شرایط کرده است. دانلود 
رسول خضری با حضور در بیست و سومین نمایشگاه مطبوعات گفت‌وگو با خبرنگار ایلنا، در رابطه با وضعیت معیشت کولبران به خصوص در معابری که مسدود شده است، بیان داشت: در سال گذشته کمیته حقیقت یاب در خصوص وضعیت کولبران تشکیل شد و این مساله و مشکلات آنها به طور دقیق بررسی شد. در حال حاضر معابر کولبری از طرف کشور عراق مسدود شده است؛ یعنی مسئولان عراقی اجازه نمی‌دهند که کولبران در معابر مخصوص تردد کنند. وی تاکید کرد: معبر از سمت ایران باز است، اما تا مرز رسمی باز نشود، اجازه نمی‌دهند که کولبران تردد کنند، متاسفانه در حال حاضر کولبری در این مرزها متوقف شده است. با وزارت کشور و شورای امنیت ملی جلسات متعددی برای حل مشکل کولبران و مسدود شدن معابر آنها برگزار کرده‌ایم تا این معبرها باز شود. تشکیل کمیته حقیقت‌یاب برای بررسی وضعیت کولبران خضری گفت: کمیته حقیقت‌یاب به منظور مشاهده مستقیم وضعیت کولبران تشکیل شد. همچنین کمیته حقیقت‌یاب علت شلیک گلوله به کولبران رابررسی کرده است. در قدم بعدی میزان وزن بارهایی که توسط این کولبران حمل می‌شود، مورد بررسی قرار گرفت. یک بار برای اینکه متوجه شوم بار چه اندازه سنگین است، آن را امتحانی روی کولم خود گذاشتم و تا امروز مشکل جسمی پیدا کرده‌ام. آنها حدود ۲۲۰ کیلو بار را بر دوش‌های خود حمل می‌کنند و علاوه بر سنگینی بار، مشکلات جسمی نیز آنها را تهدید می‌کند. بیمه کولبران اختیاری است/ ۹۵ درصد هزینه را باید خودشان پرداخت کنند وی با اشاره به اینکه بیمه و تشکیل تعاونی برای کولبران مطرح شده‌است، افزود: در رابطه با بیمه کولبران باید به دو نکته اشاره کنم، اول اینکه بیمه کولبران اختیاری است و ۹۵ درصد مبلغ آن را باید خودشان پرداخت کنند. از صندوق بیمه عشایر نیز مبلغی برای بیمه آنها تخصیص داده می‌شود. دو میلیارد تومان از وزیر تعاون و مجموعه صندوق بیمه روستائیان درخواست کرده‌ایم تا یک میلیارد آن را وزارت تعاون و یک میلیارد آن را وزارت کشور تقبل کند البته به شرط اینکه رئیس جمهور آن را مصوب کند و هر چه سریعتر این مبالغ برای بیمه آنها تامین اعتبار شود. وجود ۷۵ هزار کولبر در کشور/ وزن بار کولبران را از ۲۲۰ به ۸۰ کیلوگرم رسانده‌ایم وی افزود: ۷۵ هزار کولبر در کشور وجود دارند که ۲۰ هزار نفر آنها در سردشت و پیرانشهر هستند، برای رسیدگی به وضعیت اورژانسی کولبران از وزن بار آنها کم کرده‌ایم و وزن را از ۲۲۰ کیلوگرم به ۸۰ کیلوگرم رسانده‌ایم. طرح یک فوریتی را در دستور کار داشتیم که توسط ۱۵۶ نماینده امضا شد و در هفته گذشته اعلام وصول شده است، این طرح ۹ ماده دارد. کولبری نان به نرخ جان است/ جایگزینی کولبری با شغل مناسب مدنظر است خضری گفت: بحث تبدیل و جایگزینی کولبری با شغل مناسب مدنظر است، چرا که کولبری نان به نرخ جان است و از سر ناچاری انجام می‌شود. به دنبال این هستیم که تسهیلاتی از وزارت صنعت، معدن و تجارت و وزارت کشور در اختیار این مناطق قرار گیرد و پول‌هایی که از َقبل کولبری به فرمانداری، استانداری و یا هنگ مرزی واریز می‌شود، ساماندهی شده و کل پول در هنگ مرزی شهرستان و فرمانداری به صورت مشترک واریز شود تا در نهایت صرف ارتقای اقتصاد در این منطقه شود تا در نهایت هزینه زیرساخت‌های اشتغالزایی، صنایع تکمیلی وتبدیلی واحداث کارخانجات شود تا توانمندسازی در این نقاط موجب شود، کار استاندارد و سالم انجام شود. وی افزود: با وزیر تعاون گفت‌وگوهای خوبی در این خصوص انجام شد، وزیر به میان کولبران آمد و وضعیت آنها را از نزدیک بررسی کرد، عزم ما برای این کار جدی است و همراهی ۱۵۶ نماینده مجلس باید منجر به ارتقای وضعیت معیشتی این افراد شود، چرا که امنیت شغلی و اعطای تسهیلات دولتی موجب معیشت پایدار می‌شود و معیشت پایدار در مرزها پشتیبان امنیت پایدار در منطقه است. کولبران اگر یک روز کار نکنند، گرسنه می‌مانند/ شبانه‌روزی درصدد بررسی مشکلات هستیم خضری در رابطه با بحث بیمه و از کارافتادگی کولبران گفت: انتظار داریم که فرمانداری به کمک ادارات تعاون سریعا لیست کولبران را در اختیار وزارت کشور و بیمه روستائیان و عشایر بگذارد و هر چه سریعتر راهکاری برای آنها اندیشیده شود. این کولبران اگر یک روز کار نکنند، گرسنه می‌مانند و ما به صورت شبانه‌روزی درصدد هستیم مشکلات آنها را بررسی کنیم. وی در رابطه با اینکه در حال حاضر به دلیل مسدود شدن معابر کولبران وضعیت معیشتی آنها بحرانی است و آیا برای رفع این مشکل به صورت اورژانسی اقدامی در نظر دارید یا خیر بیان داشت: با وزیر رفاه تماس‌های بسیاری داشته‌ایم و تصمیم گرفته شد که در اسرع وقت بسته‌های حمایتی و کمک‌های مالی به مرزنشینانی که با کولبری امرار معاش می‌کنند و در حال حاضر به دلیل انسداد معابر، شغلی ندارند، در نظر گرفته شود، این در دستور کار است، اگر چنانچه بازگشایی مرزها طی روزهای آینده صورت نگیرد، دکتر ربیعی را به معابر کولبری دعوت می‌کنیم تا از نزدیک وضعیت آنها را بررسی کنند و اقدامی سریع در این خصوص صورت گیرد. کولبران درگیر مشکلات معیشتی‌اند/ دانش‌آموزانی که بعد از مدرسه کولبری می‌کنند وی افزود: با بنیاد مستضعفان جلساتی برگزار کرده‌ایم که اگر بشود بنیاد نیز به این عزیزان کمک کند پیگیر این هستیم که از همه حوزه‌ها کمک‌هایی به کولبران برسانیم، اما اینکه در نهایت نتیجه این پیگیری‌ها چه می‌شود، مشخص نیست. نماینده مجلس شورای اسلامی در پایان تاکید کرد: علاوه بر مشکلات معیشتی که در مناطق مرزی کردنشین برای این افراد وجود دارد، کولبرانی هستند که بعد از مدرسه اقدام به این کار می‌کنند و ما با بحران کولبران دانش آموز و از دست رفتن آنها نیز مواجه هستیم به همین خاطر باید هر چه سریعتر نسبت به رفع این مشکلات اقدام شود.
به گزارش ایلنا، ناهید خداکرمی در رابطه با ازدواج کودکان گفت: در حوزه ازدواج‌های کودکان با آسیب‌های زیادی مواجه هستیم؛ بخصوص برای دخترها چون در بحث باروری، سقط و کیفیت زندگی در آینده با مشکلات و عوارض بسیاری روبرو خواهند شد. وی افزود: هر کشوری دوست دارد؛ جمعیت شاداب و سالمی داشته باشد، بخصوص مادران یک جامعه باید از نظر سلامت در وضعیت مناسبی باشند که ازدواج دختر بچه‌ها با این هدف مغایر است و متاسفانه با پدیده‌ای بنام ازدواج کودکان مواجه هستیم. خداکرمی گفت: فراکسیون زنان تلاش دارد تا این مشکل بصورت منطقی و منطبق با مستندات علمی و فقهی حل و فصل شود، ما نیز نتایج مطالعات پزشکی را در این حوزه در اختیار آنها قرار داده‌ایم. پژوهش‌ها نشان داده که عوارض غیرقابل اجتنابی می‌تواند در اثر ازدواج این کودکان، بر روند باروری و زایمان آنها به وجود بیاید. خداکرمی گفت: امیدواریم بتوانیم سن قانونی ازدواج برای دختران و پسران را بالاتر ببریم؛ مهمتر از آن خانواده‌ها باید به حدی از توانایی و آگاهی برسند که خود راضی به این کار نشوند، قانون یک عامل بازدارنده است، اما اگر خانواده بداند کودک در صورتی که در این سن ازدواج کند، ممکن است با مرگ، باروری ثانویه و این قبیل بیماری‌ها مواجه شود، راضی به ازدواج کودک خود نمی‌شوند. وی افزود: خانواده‌ها نمی‌خواهند کودکان خود را به استقبال بیماری بفرستند. دولتمردان و مجلس هم باید با تدوین یک قانون مدون که مسائل شرعی در آن لحاظ شود این مساله را مدیریت کنند، اما توجه اصلی باید به خانواده باشد. مطالعات پراکنده‌ای در رابطه با سقط جنین در کودک همسرها انجام شده است. در کودکان با حاملگی‌های زیر ۱۸ سال سقط و عوارض زایمان بیشتر از دیگر افراد است. خداکرمی گفت: ازدواج کودکان در سنین کم موجب افزایش ابتلا به بیماری‌هایی مثل پر اکلامپسی یا مسمومیت مادر می‌شود، همچنین مول یا بچه خوره هم در بارداری سنین نوجوانی بیشتر اتفاق می‌افتد و از همه مهمتر ناتوانی‌های آتی است. این افراد تا چندین برابر در معرض سرطان‌های دهانه رحم قرار می‌گیرند؛ چون هنوز سلول‌های داخلی رحم به طرف بیرون است و با ویروس‌هایی که از راه جنسی وارد می‌شود، ارتباط پیدا می‌کند و تغییرات سلولی می‌تواند، در طی یک بازه زمانی ۱۵ ساله به سمت سرطانی شدن گسترش یابد. وی ادامه داد: دهانه رحم اگر در معرض عفونت‌های منتقل شونده از راه جنسی باشد، بدلیل چسبندگی‌های لگنی و لوله‌های رحمی در معرض ناباروری ثانویه قرار می‌گیرد. وی افزود: نکته مهم این است که آسیب‌های اجتماعی نیز در کودکان بیشتر است، چون هنوز از نظر فکری بالغ نیستند و هوش عاطفی و هیحانی آنها تکامل پیدا نکرده، بنابراین اختلافات خانوادگی و طلاق حتی فرار از خانه و خودکشی هم در این افراد بیشتر است. خشونت علیه زنان و همسرآزاری هم مشکل دیگریست که شاهد آن هستیم که اغلب منجر به طلاق می‌شود و وقتی این کودک طلاق می‌گیرد در سنین نوجوانی مهر بیوگی بر پیشانی وی می‌خورد که او را در معرض روسپیگری، اعتیاد و انواع آسیب‌های اجتماعی قرار می‌دهد. رئیس انجمن علمی مامایی ایران تاکید کرد: باید برای این مساله فکری اندیشیده شود تا از این افراد محافظت شود، فراکسیون زنان مجلس با مراجع صحبت‌هایی داشتند تا نظر مراجع را به تغییر در ابن حوزه جلب کنند، خوشبختانه فقهای ما بسیار روشن و مدلل در حال بررسی هستند و اعلام شده که بهتر است برای این امر شرایطی لحاظ شود، باید با نشست‌های مختلف با حضور نمایندگان حوزه، مجلس و شورا به اتفاق نظر رسید؛ در قدم اول می‌توان سن ازدواج را حداقل به ۱۵ سال رساند. تا قوانین منطبق با شرایط احتماعی اقتصادی کشور اصلاح شود.
